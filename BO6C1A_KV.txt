དབུས་གཙང་གི་གནས་རྟེན་རགས་རིམ་གྱི་མཚན་བྱང་མདོར་བསྡུས་དད་པའི་ས་བོན་ཞེས་བྱ་བ་བཞུགས་སོ།།  །།ༀ་སྭསྟི་སིདྡྷཾ།  །གྲགས་པའི་དཔལ་ནི་སྲིད་ཞིའི་བླ་ན་མཐོ།  །ཐུགས་རྗེའི་གྲིབ་མས་ལུས་ཅན་གདུང་བ་སེལ།  །ཡིད་བཞིན་འདོད་པ་འཇོ་བའི་གདུགས་དཀར་པོ།  །དཀོན་མཆོག་གསུམ་གྱིས་ཤིས་པའི་མེ་ཏོག་སྩོལ།  །དེ་ལ་འཕགས་མཆོག་ཕྱག་ན་པདྨོས་སངས་རྒྱས་ཀྱི་ཞིང་ཡོངས་སུ་སྦྱོང་བར་མཛད་པའི་ཡུལ།  གངས་རི་དཔལ་དང་ལྡན་པས་བསྐོར་བའི་ལྗོངས།  བོད་ཆོལ་ཁ་གསུམ་ཞེས་གྲགས་པའི་ཡ་གྱལ།  དབུས་གཙང་དམ་པ་ཆོས་ཀྱི་ཆོལ་ཁ་ཞེས་གངས་ཅན་འཛིན་མའི་རྒྱན་གཅིག་པུར་གདོད་ནས་གྲུབ་པའི་གནས་རྟེན་རགས་རིམ་གྱི་མཚན་བྱང་ཙམ་བཀོད་པ་འདི་ལྟ་སྟེ།  ཐོག་མར་དབུས་ལ་དབུ་རུ་དང་།  གཡོ་རུ་གཉིས་ཞེས་གྲགས་པའི་དབུ་རུ་བྱང་རྒྱུད་དུ་བྱང་རྭ་སྒྲེང་རྒྱལ་བའི་དབེན་གནས་ཞེས་འབྲོམ་སྟོན་པ་རྒྱལ་བའི་འབྱུང་གནས་ཀྱི་གདན་ས་ཆེན་པོ་ལྷ་ཤིང་ལྗོན་པའི་དགའ་ཚལ་དུ་མཆོད་ཁང་ཁག་ཤིན་ཏུ་མང་བར་བཞུགས་པའི་རྟེན་གྱི་གཙོ་བོ་རྡོ་རྗེ་འཆང་ཡབ་ཡུམ་གྱི་ཡེ་ཤེས་ཆེན་པོའི་ཐིག་ལེ་ལས་བསྐྲུན་པ་ཇོ་བོ་འཇམ་པའི་རྡོ་རྗེ་འདི་ཕྱིའི་གསོལ་བ་བཏབ་ཚད་འགྲུབ་པའི་ཡིད་བཞིན་གྱི་ནོར་བུ།  བླ་མ་གསེར་གླིང་པ།  ཇོ་བོ།  འབྲོམ་སྟོན་རྣམས་ཀྱི་གདུང་རྟེན་སོགས་སུས་ཀྱང་མཇལ་དུ་ཡོད་ཅིང་།  ཇོ་བོའི་སྐུ་འདྲ་དབུ་ཡོན་མ་སོགས་ནང་རྟེན་རྩ་བ་ཆེ་བ་རྣམས་བླ་བྲང་ལ་ཞུས་ན་མཇལ་ཁ་འོང་།  གཞན་འབྲོམ་སྟོན་བླ་ཤིང་བདུད་རྩིའི་ཆུ་མིག་རིང་མོ་སོགས་དགོན་པའི་ཉེ་སྐོར་ལའང་མཇལ་རྒྱུ་མང་དུ་ཡོད།  དེའི་ལྟག་བྲག་སེང་གེ་འདྲ་བའི་ཞོལ་དུ་ཡང་དགོན་ཞེས་པར་རྗེ་རིན་པོ་ཆེས་ལམ་རིམ་བརྩམས་པའི་ཆོས་ཁྲི་སོགས་ངོ་མཚར་བ་མང་།  དགོན་པའི་མདོར་ཕ་བོང་ཐང་དུ་མཁའ་འགྲོ་མ་གསང་བ་ཡེ་ཤེས་ཀྱི་ཕོ་བྲང་ལ་བདེ་མཆོག་གི་སྔགས་བཟླ་བ་དང་བཅས་གཡོན་བསྐོར་དུ་བསྐོར་ན་ཕྱི་མ་ཨོ་རྒྱན་གྱི་ཡུལ་དུ་སྐྱེ་བ་སོགས་ལུང་བསྟན་པ་ཡོད།  བཅོམ་ལྷ་ཁང་གདོང་ཟེར་བ་དེ་དཔོན་པོ་མི་དབང་གིས་ས་གནད་ཀྱི་མེ་བཙར་བཞེངས་པར་གྲགས།  དེ་ནས་གསེར་གླིང་རྒོད་ཚང་དུ་སྟག་ལུང་པ་སངས་རྒྱས་ཡར་བྱོན་གྱི་བཞུགས་གནས་སྒྲུབ་ཁང་སོགས་ཡོད།  དཔལ་སྟག་ལུང་ཐང་དུ་རྟེན་གསུམ་རབ་འབྱམས་བསམ་གྱིས་མི་ཁྱབ་པ་རྟེན་གྱི་གཙོ་བོ་སྟག་ལུང་ཐང་པ་རིན་པོ་ཆེའི་གཟིམ་སྐྱིལ་དུ་འདྲ་སྐུ་གསུང་བྱོན་མ།  གཙུག་ལག་གི་སྟེང་དུ་འབྲོམ་སྟོན་པའི་སྐུ་དབུ་སྐྲ་འཕེལ་བ་སོགས་ངོ་མཚར་བ་མང་དུ་བཞུགས།  ༈  །དེ་ནས་ཆག་ལ་བརྒལ་ནས་དབུ་རུ་འཕན་ཡུལ་ཅེས་བཀའ་གདམས་ཀྱི་བསྟན་པའི་འབྱུང་གནས་ཆེན་པོ་དེར་སྣེའུ་ཟུར་བ།  པོ་ཏོ་བ།  ཕུ་ཆུང་བ་སོགས་དགེ་བའི་བཤེས་གཉེན་རྣམས་ཀྱི་གདན་ས་མཐའ་ཀླས་པ་ཡོད་ནའང་འགའ་ཞིག་རི་སྦུག་ཏུ་སོང་བས་རྩད་ཆོད་དཀའ།  ཕལ་ཆེར་ཤུལ་ཙམ་མ་གཏོགས་མེད།  ཡོངས་གྲགས་དགེ་བའི་བཤེས་གཉེན་ཤ་ར་བའི་གདན་ས་ཤ་ར་འབུམ་པར་མཆོད་རྟེན་བྱིན་ཅན་མང་པོ་དང་།  གླང་ཐང་པ་རྡོ་རྗེ་སེང་གེའི་གདན་ས་གླང་ཐང་དུ་སྒྲོལ་མ་གསུང་བྱོན་མ་སོགས་རྟེན་བྱིན་རླབས་ཅན་ཡོད།  ཀུན་མཁྱེན་རོང་སྟོན་ཆེན་པོའི་གདན་ས་དཔལ་ནཱ་ལེནྡྲར་རོང་སྟོན་གྱི་སྐུ་གདུང་ནོར་བུ་དབྱིག་ཏུ་གྱུར་པས་མཚོན་ཚོགས་ཆེན།  བཅོ་བརྒྱད་བླ་བྲང་།  གཟིམ་ཁང་སོགས་རྟེན་གསུམ་བྱིན་ཅན་མང་པོ་དང་།  རོང་སྟོན་ཆེན་པོས་ཆོས་ཁྲི་སོགས་བཞུགས།  དེ་ནས་སྒོ་ལ་བརྒྱུད་ལྷ་ལྡན་སྤྲུལ་པའི་གཙུག་ལག་ཁང་དུ་ཇོ་བོ་ཡིད་བཞིན་ནོར་བུ།  ཐུགས་རྗེ་ཆེན་པོ་རང་བྱོན་ལྔ་ལྡན།  བྱམས་པ་ཆོས་འཁོར།  སྒྲོལ་མ་དར་ལེན་མ།  འོད་ཟེར་འཕྲོས་པའི་ལྷ་བཞི་སོགས་སྟེང་ཤོད་བར་གསུམ།  ཁོར་ཡུག་དང་བཅས་པར་རྟེན་གསུམ་རབ་འབྱམས་ཇི་སྙེད་ཅིག་བཞུགས་པའི་དཀར་ཆག་རྒྱལ་དབང་ལྔ་པ་རིན་པོ་ཆེས་མཛད་པ་ལྟར༑  ར་མོ་རྒྱུད་སྟོད་པ།  ཆེའི་ཇོ་བོ་མི་བསྐྱོད་རྡོ་རྗེ།  སྤྱན་རས་གཟིགས་ཀྱི་ཕོ་བྲང་པོ་ཏ་ལར་རྒྱལ་དབང་ལྔ་པ་རིན་པོ་ཆེའི་གསེར་གདུང་འཛམ་གླིང་རྒྱན་གཅིག་སྟེང་འོག་བར་གསུམ་ནས་མཇལ་རྒྱུ་ཡོད༑  ཁྱད་པར་དུ་བུམ་སྒོའི་ཐད་སྟོན་པ་གླང་པོའི་སྐྱེ་བ་བཞེས་པའི་ཚེམས་སོགས་ངོ་མཚར་ཅན་དང་།  བསྐལ་བཟང་རྒྱ་མཚོ།  འཇམ་དཔལ་རྒྱ་མཚོ།  ལུང་རྟོགས་རྒྱ་མཚོ།  ཚུལ་ཁྲིམས་རྒྱ་མཚོ།  མཁས་གྲུབ་རྒྱ་མཚོའི་བར་གྱི་གསེར་གདུང་།  ཇོ་བོ་ལོ་ཀེ་ཤྭ་ར་བཞུགས་པའི་ཁང་དུ་རྗེ་བཙུན་གྲགས་པའི་སྐུ་འདྲ་མཛེ་ཐོད་མ།  ཁ་ཆེ་པཎ་ཆེན་རྫ་སྐུ།  ཐང་རྒྱལ་སྐུ་འཇའ་ཚོན་མ།  ཨོ་རྒྱན་རིན་པོ་ཆེའི་གུང་ཐང་ལ་ཁའི་ཞབས་རྗེས་སོགས་ནང་རྟེན་ཁྱད་པར་ཅན་མང་པོ།  ཤོད་དུ་ཆོས་རྒྱལ་སྲོང་བཙན་གཟིམ་ཕུག  །གཞན་ཡང་དུས་འཁོར་དང་།  གསང་འདུས་ཀྱི་བློས་སློང་ཁང་སོགས་ལྷ་ཁང་རབ་འབྱམས་མཐའ་ཡས་པ་བཞུགས།  ཕལ་ཆེར་རྒྱུན་དུ་ཞལ་མི་ཕྱེད།  ཕྱག་ན་རྡོ་རྗེའི་བླ་རི་ལྕགས་པོ་རིར་གྲུབ་ཆེན་ཐང་སྟོང་རྒྱལ་པོས་བཞེངས་པའི་བྱེ་རུའི་ཚེ་དཔག་མེད།  དུང་གི་ཐུགས་རྗེ་ཆེན་པོ།  གཡུ་ཡི་སྒྲོལ་མ་སོགས་རྟེན་བྱིན་ཅན་མང་དུ་ཡོད།  བྲག་ལྷ་ཀླུ་ཕུག་ཅེས་ཆོས་རྒྱལ་སྲོང་བཙན་སྒམ་པོའི་གཟིམ་ཕུག  །ཕྱིས་འཕགས་པ་ལྕེ་སྒོམ་གྱིས་ཐུགས་རྗེ་ཆེན་པོའི་གྲུབ་པ་ཐོབ་པའི་གནས་དེར་ཡང་རྟེན་གསུམ་ཅི་རིགས་པ་ཡོད།  པོ་ཏ་ལའི་རྒྱབ་ཕྱོགས་འཇམ་དབྱངས་ཀྱི་བླ་རི་བོང་བ་རི་ཞེས་གྲགས་པ་དེ་ཡིན་ཀྱང་།  རྩེར་ལྷ་ཁང་ཞིག་ཡོད་པ་ནི་གེ་སར་ལྷ་ཁང་ཡིན་གཞན་ཀུན་བདེ་གླིང་།  རྟ་ཚགས༑  བསྟན་རྒྱས་གླིང་།  དེ་མོ།  ཚེ་སྨོན་གླིང་།  ནོ་མི་ཧན།  གཞི་སྡེ།  རྭ་སྒྲེང་།  དམར་རུ་རྒྱུད་སྨ་དང་གསར་རྙིང་སོགས་སུ་རྟེན་གསུམ་རབ་འབྱམས་དང་།  ཕྱོགས་བཞིར་ཆོས་རྒྱལ་དུས་སུ་བཞེངས་པར་གྲགས་པའི་རིགས་གསུམ་མགོན་པོའི་རྡོ་ལྷ།  ལྷ་སའི་ཕ་རིར་ཀ་ཆེན་ཡེ་ཤེས་རྒྱ་མཚོའི་གདན་ས་གྲིབ་ཚེ་མཆོག་གླིང་།  ༈  །ལྷ་ས་དང་ཉེ་བར་ཆོས་སྡེ་ཆེན་པོ་འབྲས་སྤུངས་གྲྭ་ཚང་ཁག་བཞི།  ཚོགས་ཆེན་དང་བཅས་པར་རྟེན་གསུམ་ཤིན་ཏུ་མང་།  གཙོ་བོར་ངོ་མཚར་ཆེ་བ་རྭ་ལོ་ཆེན་པོའི་སྐུ་གདུང་བཞུགས་པར་གྲགས་པའི་འཇིགས་བྱེད་སྐུ།  དགའ་ལྡན་ཕོ་བྲང་དུ་ཇོ་བོ་རྗེའི་ཐུགས་དམ་སྒྲོལ་མ་གསུང་འབྱོན་མ་སོགས་ནང་རྟེན་ཁྱད་འཕགས།  འབྲས་སྤུངས་འཇམ་དབྱངས་ཆོས་རྗེའི་གཟིམ་ཆུང་།  སྤར་ཁང་དུ་རྗེ་རིན་པོ་ཆེ་དང་།  རྒྱལ་བ་གོང་འོག་གིས་གསུང་འབུམ་སོགས་སྤར་མང་དུ་བཞུགས༑  ༈  །ལྷ་སའི་བྱང་དུ་སེ་ར་གྲྭ་ཚང་ཁག་གཉིས།  ཚོགས་ཆེན་བཅས་ཀྱི་རྟེན་གསུམ་མཐའ་ཡས་པའི་གཙོ་བོ།  བྱེས་པ་གྲྭ་ཚང་གི་རྟེན་གཙོ་གྲུབ་ཐོབ་འདར་འཕྱར་གྱི་ཕུར་པ།  རྟ་མགྲིན་ཡང་གསང་ཁྲོས་པའི་སྐུ་གསུང་བྱོན་མ་སོགས་བཞུགས།  སྤྱིར་སེ་འབྲས་དགའ་གསུམ།  བཀྲ་ཤིས་ལྷུན་པོ་བཅས་གྲྭ་ས་ཆེན་པོ་བཞི།  རྒྱུད་སྟོད་སྨད་བཅས་ཀྱི་དཀར་ཆག་རྒྱས་པ་ཕུར་བུ་ལྕོག་བྱམས་པས་མཛད་པར་ཤིན་ཏུ་གསལ།  སེ་ར་དང་ཉེ་བའི་ལུང་པའི་གཤམ་དུ་ཆོས་རྒྱལ་སྲོང་བཙན་སྒམ་པོའི་སྒྲུབ་གནས་ཕ་བོང་ཁར་སྒྲུབ་ཕུག་དང་རྟེན་གསུམ་བྱིན་ཅན་མང་དུ་བཞུགས།  འདི་ཡུལ་ཉེར་བཞིའི་ནང་ཚན་དེ་ཝཱི་ཀོ་ཊ་གཉིས་པ་ཡིན་པར་གྲགས།  གཞན་ཡང་འབྲས་སྤུངས་དགེ་འཕེལ་རི་ཁྲོད།  སེ་ར་སྒྲུབ་ཁང་རྩེ།  ཕུར་བུ་ལྕོག  །མཁར་རྡོ་རི་ཁྲོད།  ཆུ་བཟང་རི་ཁྲོད།  བྲག་རི་གསར་རྙིང་སོགས་རི་ཁྲོད་ཤིན་ཏུ་མང་བར་ཡོད།  ༈  །ལྷ་ས་ནས་གཙང་པོ་བྱང་དུ་གྱེན་བརྒྱུད།  བྲག་ཡེར་ཟླ་ཕུག་ཏུ་ཨོ་རྒྱན་རིན་པོ་ཆེའི་སྐུ་ཚབ་དང་།  རང་བྱོན་མང་པོ།  རྡོ་རྗེ་ཕུག  །དྲིལ་བུ་ཕུག  །ཡེར་བའི་གྲུབ་ཐོབ་བརྒྱད་ཅུའི་ཕུག་པ།  གཙུག་ལག་ཁང་དུ་ཇོ་བོའི་གསོལ་སྡེར་ལ་ཇོ་བོ་རྗེའི་ཤངས་མཚལ་གྱིས་སྐུ་བྲིས་པ།  གནས་བརྟན་བཅུ་དྲུག་གི་ལྷ་ཁང་ཞེས་བྱིན་ཅན་སོགས།  འབྲོམ་སྟོད་དུ་གཉན་ལོ་ཙཱ་བའི་གཟིམ་ཕུག་ཏུ་མགོན་པོ་ཞལ་གྱི་སྐུ་ཁྱད་པར་ཅན་ཡོད།  གཙང་པོ་ལྷོ་རྒྱུད་ཚལ་གུང་ཐང་ཞེས་གྲགས་པ་བླ་མ་ཞང་གི་གདན་ས་ཡིན།  མཆོད་རྟེན་ཆེན་པོ་དང་།  མགོན་པོ་ཕྱག་བཞི་པའི་མགོན་ཁང་སོགས་རྟེན་གསུམ་མང་།  དེ་ནས་ཡར་ཕྱིན་པ་ན་འབྲོག་དགེ་ལྡན་རྣམ་པར་རྒྱལ་བའི་གླིང་དུ་རྗེ་རིན་པོ་ཆེའི་སྐུ་གདུང་ཧྲིལ་པོས་གཙོས་རྟེན་གསུམ་མཐའ་ཡས་པ་དང་།  ཕྱི་ཡི་སྐོར་ལམ་དུའང་རང་བྱོན་མང་དུ་ངོ་བསྟན་རྒྱུ་ཡོད།  འདི་ནས་ཡར་ཕྱིན་པ་ན་ལ་མོ་ཆོས་སྐྱོང་ཚངས་པ་དུང་ཐོད་ཅན།  རྒྱ་མ་ཁྲི་ཁང་།  མལ་གྲོ་སྐ་ཚལ།  དབུ་རུ་ཞྭའི་ལྷ་ཁང་།  འབྲི་གུང་རྫོང་སར།  ཡང་རི་དགོན།  འབྲི་གུང་ཐིལ།  གཞོ་སྟོད་ཏི་སྒྲོམ་གྱི་བར་གནས་རྟེན་མང་དུ་ཡོད།  བསྐོར་ན་ཞག་ལྔ་དྲུག་དགོས།  དགའ་ལྡན་གྱི་ཕར་ཕྱོགས་གཙང་པོ་བྱང་ཁར་ལོ་སེམས་དཔའ་ཆེན་པོའི་གདན་ས་སོགས་ཡོད།  ༈  །དགའ་ལྡན་ནས་ལ་བརྒྱབས་ནས་ཕྱིན་ན་ལོ་ཆེན་བཻ་རོའི་སྒྲུབ་གནས་བསམ་ཡས་གཡའ་མ་ལུང་དུ་སླེབ།  དེར་སྒྲུབ་ཕུག་དང་ཨོ་རྒྱན་སྐུ་ཚབ་ཚེ་ཆུ་སོགས་ཡོད།  དེ་ནས་སྔས་མགོ་བརྒྱུད་མར་ཕྱིན་པ་ན་བསམ་ཡས་ཀྱི་ལྟག་ཏུ་ཆོས་རྒྱལ་ཁྲི་སྲོང་སྐུ་འཁྲུངས་ས་བྲག་དམར་མགྲིན་བཟང་དུ་ལྷ་ཁང་དང་རྟེན་གསར་བཞེངས་དངོས་གཙང་བཞུགས།  བསམ་ཡས་ཆོས་འཁོར་ཆེན་པོར་དབུ་རྩེ་རིམ་གསུམ་གླིང་བཞི་གླིང་ཕྲན།  ཡཀྵ་ལྟག་འོག  །དཔེ་ཧར་ལྕོག  །མཆོད་རྟེན་བཞི།  རྒྱབ་ཏུ་ཇོ་མོ་གླིང་གསུམ་སོགས་ཕལ་ཆེར་གྱི་དཀར་ཆག་རགས་རིམ་པདྨ་བཀའ་ཐང་དུ་གསལ་ལྟར་རྟེན་གྱི་གཙོ་བོ་དབུ་རྩེའི་འོག་ཁང་ཇོ་བོ་བྱང་ཆུབ་ཆེན་པོ།  དེའི་ཀ་གདོང་གཡས་གཡོན་དུ་ཆོས་རྒྱལ་མེས་ཨག་ཚོམ་ཅན་གྱི་ཐུགས་དམ་རྟེན་ཐུབ་པ།  མཁན་ཆེན་བོ་དྷི་སཏྭའི་དབུ་ཐོད་བུམ་རིལ།  བསམ་ཡས་རྫོང་དུ་མངའ་བདག་ཉང་རིན་པོ་ཆེའི་གཏེར་བྱོན་གུ་རུ་མཚོ་སྐྱེས་རྡོ་རྗེ་ཞེས་སློབ་དཔོན་གྱི་སྐུ་ཚབ་ཐམས་ཅད་ཀྱི་མཆོག་ཏུ་གྱུར་པ་དེ་དང་།  གུང་ཐང་ལ་ཁའི་ཞབས་རྗེས་ངོ་མཚར་ཅན་སོགས་ཡོད།  ཧས་པོ་རི་རྩེར་ལྷ་བསང་ཁང་།  བསམ་ཡས་ཀྱི་གླིང་གི་ནང་ནས་གཙོ་བོ་རྟ་མགྲིན་གླིང་དེ་ཡིན།  དེར་རྟེན་གྱི་གཙོ་བོ་འཕགས་པ་སེམས་ཉིད་ངལ་བསོ།  ཇོ་མོ་སྒྲོལ་མ།  སྒྱུ་འཕྲུལ་དྲྭ་བའི་ལུགས་ཀྱི་རྟ་མགྲིན་གྱི་སྐུ་གསུང་མང་དུ་འབྱོན་པ་སོགས་ཡོད།  ༈  །བསམ་ཡས་མཆིམས་ཕུར་གནས་ཀྱི་ལྟེ་བར་བྲག་དམར་ཀེའུ་ཚང་དུ་བཻ་རོ་ཙ་ན་དང་།  ཐ་མི་མགོན་བརྩོན་གྱི་ཕྱག་བཟོ་ཨོ་རྒྱན་རིན་པོ་ཆེའི་སྐུ་བྱེ་མ་ཨ་ཀྲོང་།  ཁྲི་སྲོང་ལྡེའུ་བཙན་གྱི་ཐུགས་དམ་འབུམ་སོགས་རྟེན་གསུམ་བྱིན་ཅན་དང་།  སྒྲུབ་ཕུག་གི་ཐོད་དུ་བཀའ་བརྒྱད་ཀྱི་དཀྱིལ་འཁོར་སོགས་རང་བྱོན་གྱི་རྣམ་པ།  མདུན་དུ་ལྷ་ལྕམ་པདྨ་གསལ་གྱི་སྐུ་གདུང་བཞག་པའི་རྗེས།  སྟེང་དུ་བཻ་རོའི་སྒྲུབ་ཕུག་བཅས་ཡོད།  དེའི་གནས་ཀྱི་དབུ་རྩེར་བློན་ཆེན་གུར་དཀར་ཕུག་ཅེས་ཨོ་རྒྱན་རིན་པོ་ཆེ་རྗེ་འབངས་ཉེར་ལྔ་དང་བཅས་པའི་སྒྲུབ་ཕུག་ཡོད་ཀྱང་ཉིན་གཅིག་ལ་འཁོར་ཙམ་ཡིན།  བྲག་དམར་ཀེའུ་ཚང་གཤམ་དུ་མཚོ་རྒྱལ་གཟིམ་ཕུག  །ཆོས་རྒྱལ་གྱི་སྒྲུབ་ཕུག་ཉང་ཕུག་གོང་འོག་ཏུ་གྲགས་པ།  ཀླུ་འདུལ་ཁྱུང་ཆེན་ཕུག  །ཀུན་མཁྱེན་ཀློང་ཆེན་པའི་གདུང་འབུམ།  དབེན་རྩར་རྒྱལ་བ་མཆོག་དབྱངས་ཀྱི་རྟ་མགྲིན་སྒྲུབ་ཕུག་སོགས་ཡོད།  ༈  །སྤྱིར་བསམ་ཡས་ཕྱོགས་འདིར་གཡོ་རུ་བྱང་རྒྱུད་ཅེས་གྲགས།  གཙང་པོ་གྱེན་དེད་དུ་ཕྱིན་པ་ན་ཟུར་མཁར་རྡོའི་མཆོད་རྟེན་རིགས་ལྔ་ངོ་མཚར་ཆེ་བ།  དེ་ནས་སྒྲགས་ཀྱི་མདར་ཡེ་ཤེས་མཚོ་རྒྱལ་སྐུ་འཁྲུངས་ས་བླ་མཚོ།  སྒྲགས་ཀྱི་ནང་གནས་ཀྱི་གཙོ་བོ་ཡོངས་རྫོང་གཤིན་རྗེ་རོལ་པའི་ཕོ་བྲང་དུ་སྒྲུབ་ཕུག་ཆེན་པོ་སྟེང་ཤོད།  གནས་སྒོ་གསར་པ་རྣམས་ཡིན་ཅིང་།  གཞན་ཡང་གྲུབ་ཆེན་མེ་ལོང་རྡོ་རྗེའི་སྒྲུབ་གནས་ངར་ཕུག  །ཨོ་རྒྱན་རིན་པོ་ཆེའི་སྒྲུབ་ཕུག་རྫོང་ཁམ་ཕུག  །མཁར་ཆེན་གྲགས་སོགས་མང་དུ་ཡོད།  སྒྲགས་ཀྱི་མདའ་སྒྲགས་གྲོང་མོ་ཆེ་ཞེས་པ་དེ་གནུབས་ཆེན་སངས་རྒྱས་ཡེ་ཤེས་འཁྲུངས་ས་ཡིན།  སྒྲགས་མདའ་ནས་གཙང་པོ་གྱེན་བརྒྱུད་དུ་རིམ་པར་ཐུབ་བསྟན་རྡོ་རྗེ་བྲག  ༑དེ་དང་ཉེ་བར་གླིང་རས་ཀྱི་སྒྲུབ་གནས་སྣ་བུ་ཆོས་ལུང་།  རྡོ་རྗེ་བྲག་ནས་ཡར་ཕྱིན་པའི་ཡར་སྟོད་བྲག་ལའི་འོག་ཙམ་ལུང་པ་ཞིག་གི་ནང་དུ་རྨོར་ཆེན་གྱི་གདན་ས་རྨོར་དགོན་པ།  ཡར་སྟོད་བྲག་ལའི་སྟོད་དུ་པཎྜི་ཏ་བི་བྷཱུ་ཏིའི་གདན་ས་དྲང་སྲོང་སྲིན་པོ་རི་ཞེས་གྲགས་པ་དེང་སང་གྲོང་ནག་ཡིན་ཀྱང་།  ལྷ་ཁང་ཞིག་གི་ཕུག་ཏུ་བདེ་མཆོག་གི་སྐུ་སྔར་བར་སྣང་དུ་བཞུགས་པ་གསུང་ཡང་ཡང་འབྱོན་པ་ཤིན་ཏུ་བྱིན་རླབས་ཆེ་བ་བཞུགས།  ༈  །བསམ་ཡས་མཆིམས་ཕུའི་རྒྱབ་ཀྱི་ལུང་པ་གློ་བོ་དོན་སྟེང་གི་ཕུར་མཆོད་རྟེན་བཀྲ་ཤིས་འོད་འབར་དུ་གྲགས་པའི་བྱིན་རླབས་ཅན་དེ་ཡོད།  དེ་ནས་མར་ཕྱིན་པ་ན་རྡོ་ལུང་པ་དང་འོན་ལུང་པ་སོགས་སུ་རྗེ་རིན་པོ་ཆེའི་བཞུགས་གནས་བཀྲ་ཤིས་རྡོ་ཁ་དང་།  འོན་གྱི་ལྷ་ཁང་ཀེ་རུ་ཞེས་ཁྲི་སྲོང་གི་དུས་སུ་བཞེངས་པ།  མཆོད་རྟེན་དཀར་ཆུང་།  འོན་རྒྱལ་སྲས་རིན་པོ་ཆེའི་གདན་ས་ཆོས་སྡིངས།  འོན་ཕུ་སྟག་ཚང་སོགས་ཡོད་ཀྱང་བསྐོར་ན་ཞག་གཉིས་གསུམ་དགོས།  དེ་ནས་མར་ཕྱིན་པ་ན་ལམ་བར་དུ་མངའ་རིས་དྭགས་པོ་གྲྭ་ཚང་དང་།  ཡོངས་གྲགས་ཀྱི་གནས་ཆེན་འགྲོ་མགོན་ཕག་མོ་གྲུ་པའི་གདན་ས་མཐིལ་ཞེས་གྲགས་པ་དེ་ཡོད་ཅིང་།  སྤྱིར་རྟེན་གསུམ་བསམ་གྱིས་མི་ཁྱབ་པ་དང་།  ཁྱད་པར་རྟེན་གྱི་གཙོ་བོ་ཕག་གྲུའི་འཇགས་སྤྱིལ་དུ་སྐུ་འདྲ་བྱིས་དྲོད་མ་ཞེས་གསུང་འབྱོན་བྱིན་རླབས་ཅན་དེ་ཡོད།  དེའི་འོག་ཏུ་ཟངས་རི་མཁར་དམར་ཞེས་མ་གཅིག་ལབ་སྒྲོན་གྱི་གདན་ས་མ་གཅིག་ཡུམ་སྲས་ཀྱི་སྐུ་གསུང་བྱོན་མ་སོགས་བཞུགས་ཤིང་།  འདི་ནས་ཤར་དུ་ཞག་གཉིས་གསུམ་གྱི་སར་འོལ་ཁ་སྟག་རྩེའི་ཕྱོགས་སུ་རྫིང་ཕྱིའི་བྱམས་པ།  ཨོ་རྒྱན་རིན་པོ་ཆེའི་སྒྲུབ་གནས་འགལ་ཕུག  །རྗེ་རིན་པོ་ཆེའི་སྒྲུབ་གནས་ཤིན་ཏུ་མང་བ།  དེ་ནས་དྭགས་པོའི་ཕྱོགས་སུ་དྭགས་ལ་སྒམ་པོ་དང་།  ཁྲ་མོ་བྲག་སོགས་གནས་ཁྱད་པར་ཅན་མང་།  འོལ་དྭགས་གཉིས་ཀྱི་མཚམས་སུ་རྒྱལ་མེ་ཏོག་ཐང་ཞེས་རྒྱལ་བ་དགེ་འདུན་རྒྱ་མཚོའི་གདན་ས་དང་།  རྩེར་དམག་ཟོར་མའི་བླ་མཚོ་མཐོང་སྣང་སྣ་ཚོགས་ཡོད་ཚུལ་སོགས་མང་དུ་ཡོད།  དྭགས་པོའི་ས་ཆ་ཟད་མཚམས་ཉང་ལོང་ཀོང་གསུམ།  དེ་ནས་སྤོ་བོ་བཅས་རིམ་པར་ཡོད་ཅིང་།  སྤོ་བོའི་ཟད་མཚམས་གློ་དང་ཐུག་སྐད༑  སྤུ་ཀོང་གི་ཤར་དུ་ཁྱུང་པོ་དང་།  དེ་ནས་རིམ་པར་རི་བོ་ཆེ་དང་།  ནང་ཆེན་སོགས་ཡིན།  ༈  །ཟངས་རི་མཁར་དམར་ནས་ཕར་ཀོ་བ་ལས་དོན་ནས་རྩེ་ཐང་དུ་ཐོན།  འདིར་དགོན་པ་འགའ་རེ་ཡོད་ཀྱང་ལྔ་མཆོད་པའི་འདུ་ཁང་ཕུག་ཐུབ་པ་གསེར་གླིང་མ་སོགས་རྟེན་ཁྱད་པར་ཅན་མཇལ་རྒྱུ་དང་།  རྩེ་ཐང་གི་རི་སྒོང་ཞིག་ཏུ་བསམ་གཏན་གླིང་ཞེས་གྲགས་པ་སྔོན་བླ་མ་དམ་པ་བསོད་ནམས་རྒྱལ་མཚན།  ཡར་ལུང་པ་སེང་གེ་རྒྱལ་མཚན།  མཁན་ཆེན་བསོད་ནམས་རྒྱལ་མཆོག་སོགས་ས་སྐྱའི་སྙན་བརྒྱུད་འཛིན་པ་རྣམས་ཀྱི་སྒྲུབ་གནས་དེར་མགོན་པོ་བྱིན་རླབས་ཅན་སོགས་བཞུགས།  རྩེ་ཐང་གི་རྒྱབ་རི་དེ་ཟོ་དང་གངས་པོ་རི་ཞེས་སྤྱན་རས་གཟིགས་ཀྱི་སྤྲུལ་པ་སྤེལ་སྒོམ་བྱང་ཆུབ་སེམས་དཔའི་སྒྲུབ་གནས་དེ་ཡིན་པར་གྲགས་ཤིང་བསྐོར་བ་བྱེད་མཁན་ཡང་མང་།  རྩེ་ཐང་གི་ལྟག་ཙམ་དུ་སྣེ་གདོང་ཀུན་བཟང་རྩེ་ཞེས་པ་དེ་སྔར་བོད་ཁྲི་སྐོར་ཕལ་ཆེར་གྱི་བདག་པོ་སྡེ་སྲིད་ཕག་མོ་གྲུ་པའི་རྫོང་ཤུལ་ཡིན་ཅིང་།  འདིའི་ཞོལ་སྣེ་གདོང་རྩེ་ཚོགས་པར་ཁ་ཆེ་པཎ་ཆེན་གྱི་རྫ་སྐུ་གསུང་བྱོན་མ།  སྒྲོལ་དཀར་བྲིས་སྐུ་མེ་རྡུག་མ།  འབུམ་གྱི་རྒྱ་དཔེ་སོགས་ནང་རྟེན་ཁྱད་པར་ཅན་མང་པོ་ཡོད།  སྤྱིར་ཁ་ཆེ་པཎ་ཆེན་གྱི་ཚོགས་སྡེ་བཞི་ཞེས་པ་ནི་སྣེའུ་གདོང་རྩེ་ཚོགས་པ།  གྲྭ་ཕྱི་ཚོང་འདུས་ཚོགས་པ།  གྲྭ་ནང་རྒྱལ་གླིང་ཚོགས་པ།  གཙང་ཆོས་ལུང་ཚོགས་པ་རྣམས་ཡིན་པས་དེ་ཐམས་ཅད་ཀྱི་ནང་རྟེན་དུ་པཎ་ཆེན་གྱི་རྫ་སྐུ་དང་།  ལྷུང་བཟེད་སོགས་རྟེན་ཁྱད་པར་ཅན་ཡོད་སྐད།  ༈  །ཡར་ཀླུང་རྟེན་གསུམ་གནས་གསུམ་དུ་གྲགས་པའི་གནས་གསུམ་ནི་ཁྲ་འབྲུག  །ཤེལ་བྲག  །འགའ་ཞིག་གིས་རས་ཆུང་ཕུག་ཡིན་ཟེར་ནའང་ཡུམ་བུ་གླ་སྒང་ལ་ངོས་བཟུང་བ་འཐད་པ་བཅས་དང་།  རྟེན་གསུམ་ནི་རྟག་སྤྱན་འབུམ་པ།  དགོན་ཐང་འབུམ་པ།  ཚེ་ཆུ་འབུམ་པ་བཅས་སུ་གྲགས་པ་ལས།  རྩེས་ཐང་ནས་ཡར་ཀླུང་ཁོག་གྱེན་དེད་དུ་ཕྱིན་པ་ན་དཔལ་གཡུ་རུ་ཁྲ་འབྲུག་བཀྲ་ཤིས་བྱམས་སྙོམས་ཀྱི་གཙུག་ལག་ཁང་དུ་རྟེན་གྱི་གཙོ་བོ་ཆོས་རྒྱལ་སྲོང་བཙན་སྒམ་པོས་ཟོ་དང་གངས་པོ་རི་ནས་སྤྱན་དྲངས་པའི་རྒྱལ་བ་རིགས་ལྔའི་རྡོ་སྐུ།  སྒྲོལ་མ་ཞལ་ཟས་མ།  མ་ཎི་འབྲུ་དྲུག་སོགས་ཀྱིས་མཚོན།  ལྷ་ཁང་ཁག་མང་བ་དང་།  ཕྱི་རོལ་དུ་སྡིག་སྦྱོང་མཆོད་རྟེན་དབུ་ལྔ་མ་སོགས་བྱིན་རླབས་ཅན་ཡོད།  ཁྲ་འབྲུག་ལྷ་ཁང་དང་ཉེ་བར་རྣམ་རྒྱལ་ལྷ་ཁང་ཞེས་པ་རྗེ་རིན་པོ་ཆེའི་བསྙེན་རྫོགས་བསྒྲུབ་ས་དེ་ཡིན།  ཁྲ་འབྲུག་ནས་གྱེན་དུ་ཕྱིན་པ་ན་ས་སྐྱ་པཎྜི་ཏའི་གཏམ་སྙན་བཞུགས་ཁྲི་ཞེས་པ་དང་།  ཆོས་རྒྱལ་ཐོ་ཐོ་རི་གཉན་བཙན་གྱི་ཕོ་བྲང་ཡུམ་བུ་བླ་མཁར་དུ་ཇོ་བོ་ནོར་བུ་བསམ་འཕེལ།  ཐུགས་དམ་གཉན་པོ་གསང་བ་སོགས་བཞུགས།  དེ་ནས་ལྷ་ཁང་གཉན་རུར་སྨན་པའི་རྒྱལ་པོའི་སྐུ་གཏེར་བྱོན་ཁྱད་འཕགས།  བཀའ་གདམས་པའི་དགེ་བཤེས་སྐོར་ཆེན་པོས་བཞེངས་པ།  བྱང་ཆུབ་སེམས་དཔའ་རྟག་ཏུ་ངུའི་སྤྱན་གཡོན་པ་བཞུགས་པར་གྲགས་པའི་རྟག་སྤྱན་འབུམ་པ།  འདིའི་ཕུར་ཡར་ལྷ་ཤམ་པོ་གངས་ཀྱིས་ར་བ་ཞེས་འབྲོག་མི་དཔལ་གྱི་ཡེ་ཤེས་ཀྱིས་མ་མོ་སྒྲུབ་པའི་གནས་སོགས་ཡོད།  སྤྱིར་ཡར་ཀླུང་གི་རྒྱབ་ཕྱོགས་ལྷོ་ཁ་སྟོད་སྨད་དུ་ཨེ་ཡུལ་རིག་པའི་འབྱུང་གནས།  གཉལ།  ལོ་རོ།  གྲོ་ཤུལ།  བྱར།  དེ་ནས་རིམ་པར་ཙཱ་རི་སོགས་ཀོང་པོར་འབྲེལ།  གོང་གི་རྟག་སྤྱན་འབུམ་པ་ནས་མར་འོང་སར་མཐུ་སྟོབས་ཀྱི་དབང་ཕྱུག་གཞོན་ནུ་བློ་གྲོས་ཀྱི་གདན་ས་བཀྲ་ཤིས་ཆོས་སྡེ།  རས་ཆུང་པའི་རྣམ་འཕྲུལ་གཙང་སྨྱོན་ཧེ་རུ་ཀའི་གདན་ས་རས་ཆུང་ཕུག་སོགས་སུ་རྟེན་གསུམ་རབ་འབྱམས༑  དགུན་ཐང་འབུམ་མོ་ཆེའམ་སྲི་གཅོད་འབུམ་པའམ་ནེ་ཙོ་འབུམ་པ་ཞེས་གྲགས་པ་རྣམས་དང་།  བྱང་ཕྱོགས་ཀྱི་རི་རྒྱུད་དུ་ཡར་ཀླུང་ཤེལ་གྱི་བྲག་ཕུག་ཏུ་གྲགས་པའི་སྒྲུབ་གནས་ཆེན་པོར་སྒྲུབ་ཕུག་ལྟེ་བར་ཨོ་རྒྱན་གྱི་སྐུ་ཚབ་གསུང་བྱོན་མར།  རང་བྱོན་གྱི་རྣམ་པ་མང་པོ།  དེའི་འོག་ཏུ་མཚན་བརྒྱད་ལྷ་ཁང་།  གནས་མཐིལ་བླ་བྲང་དུ་ཨོ་རྒྱན་རིན་པོ་ཆེའི་སྐུ་ཚབ།  ཆོས་གོས་ཉི་ཟེར་མ།  ཕྱག་འཁར་སོགས་ནང་རྟེན་འགའ་ཞིག་ཡོད།  ཕྱག་འཚལ་ལ་ཁར་དུར་ཁྲོད་ཁྱད་པར་ཅན་མཆོད་རྟེན་དང་བཅས་པ་བཞུགས།  གཞན་ཉེ་ཕྱོགས་སུ་མཚོ་རྒྱལ་གསང་ཕུག་དང་།  གཡོན་གྱི་རྒྱབ་ཕྱོགས་སུ་ཨོ་རྒྱན་གླིང་པའི་གཏེར་གནས་པདྨ་ཤེལ་ཕུག་ཏུ་གྲགས་པ་སོགས་ཡོད་ཀྱང་ཐག་རིང་།  ཤེལ་བྲག་ནས་མར་བབ་སར་བཙན་ཐང་གཡུ་ཡི་ལྷ་ཁང་ཁྲི་སྲོང་གི་ཡུམ་ངང་ཚུལ་བྱང་ཆུབ་རྒྱལ་མོས་བཞེངས་པ་དང་།  དེ་དང་ཉེ་བར་ཅོག་རོ་ཚེ་ཆུ་འབུམ་པ་ཞེས་ཚེས་བཅོ་ལྔའི་སྐབས་ཚེ་ཆུ་དངོས་སུ་འབབ་པ་ཡོད།  འདིའི་རྒྱབ་རི་བཙན་ཐང་ལྷ་རི་སྒོ་བཞི་ཞེས་པའི་རྩེ་མོར་བོད་ཆོས་རྒྱལ་གཉའ་ཁྲི་བཙན་པོ་དང་པོ་བབ་ས་དེ་ཡིན།  ༈  །གོང་གི་གུང་ཐང་འབུམ་པ་ནས་འཕྱོངས་རྒྱས་ཕྱོགས་སུ་ཕྱིན་པ་ན་བཻ་རོ་ཙ་ན་བཞུགས་ས་སྤ་གོར་དགོན་དང་།  སྒྲུབ་ཕུག་རོག་པ་རྩ་སོགས་ལམ་ཁར་ཡོད་ཀྱང་སུས་རྒྱུས་མེད་པས་མཇལ་མཁན་དཀོན་འདུག  །དེ་ནས་ཡར་ཕྱིན་པའི་ལམ་ཁར་དགེ་བའི་བཤེས་གཉེན་ཁུ་སྟོན་བརྩོན་འགྲུས་གཡུང་དྲུང་གི་གདན་ས་སོལ་ནག་ཐང་པོ་ཆེར་འབུམ་ནག་ཟིལ་པ་ཅན་སོགས་རྟེན་རྙིང་མང་ཙམ་དང་།  ཇོ་བོ་རྗེའི་གཟིམ་ཕུག་འདྲ་སྐུ་བྱིན་ཅན།  མཁས་གྲུབ་དགེ་ལེགས་དཔལ་བཟང་གི་སློབ་མ་ཉི་ཁྲི་འཛིན་པ་བློ་གྲོས་དཔལ་བཟང་གིས་བཏབ་པའི་འཕྱོངས་རྒྱས་རི་བོ་བདེ་ཆེན་གྱི་ཆོས་གྲྭར་རྟེན་གསུམ་བྱིན་ཅན་མང་དུ་བཞུགས།  འདི་དང་ཉེ་བའི་འཕྱིང་བར་སྟག་རྩེ་ཞེས་པའི་རྫོང་དེ་སྔོན་ཟ་ཧོར་གྱི་གདུང་རིགས་རིམ་བྱོན་འཕྱོངས་རྒྱས་སྡེ་པར་གྲགས་པའི་ཕོ་བྲང་།  ཕྱིས་རྒྱལ་དབང་ལྔ་པ་རིན་པོ་ཆེའི་སྐུ་འཁྲུངས་ས་ཡིན།  འདིའི་ལྟག་ཙམ་དུ་ཆོས་རྒྱལ་སྲོང་བཙན་སྒམ་པོའི་སྐུ་སྤུར་གྱི་འདྲ་བརྙན་བཞུགས་པ་བང་སོ་དམར་པོར་གྲགས་པ་དེ་ཡོད།  བང་སོ་དངོས་ནི་ས་འབུར་གྱི་རྣམ་པ་དེ་ཡིན།  དེའི་སྟེང་དུ་ཉང་སྨན་ལུང་པས་བཞེངས་པའི་མཆོད་ཁང་དང་རྟེན་གསུམ་བྱིན་ཆེན་ཡོད།  དེ་དང་ཉེ་བའི་དོན་མཁར་ལུང་པའི་ཕུར་ཀུན་མཁྱེན་འཇིགས་མེད་གླིང་པའི་གདན་ས་ཚེ་རིང་ལྗོངས་སུ་ཀུན་མཁྱེན་གྱི་སྐུ་གདུང་རིལ་པོར་བཞུགས་པའི་མཆོད་རྟེན་དང་རྟེན་གསུམ་ཁྱད་པར་ཅན་ཡོད།  འཕྱོངས་རྒྱས་སྲོང་བཙན་བང་སོའི་ལྟག་ཙམ་དུ་བཻ་རོའི་རྣམ་འཕྲུལ་འཕྲེང་པོ་གཏེར་ཆེན་ཤེས་རབ་འོད་ཟེར་གྱི་གདན་ས་འཕྱོངས་རྒྱས་དཔལ་རི་ཞེས་པ་དེ་ཡོད།  སྔར་རྡོར་སྨིན་དཔལ་རི་ཞེས་རྙིང་མའི་གྲྭ་ས་ཆེ་ཤོས་ཡིན་ཀྱང་དེང་སང་དཔལ་རི་དགོན་མིང་མ་སྟོང་ཙམ་ལས་མེད།  གུ་རུ་རིན་པོ་ཆེའི་སྐུ་ཚབ་སོགས་རྟེན་གསུམ་བྱིན་རླབས་ཆེ་བ་ཡོད།  སྤྱིར་འདི་ཕྱོགས་སུ་འགོས་ལོ་གཞོན་ནུ་དཔལ་གྲྭ་སར་ཞུགས་པ་སྤྱན་གཡས་ལྷ་ཁང་ཡོད་པའི་ལུང་པ་སྤྱན་གཡས་དང་།  གཞན་ཡང་འཕྱོངས་དང་ཕུ་ལུང་སོགས་ལུང་ལག་མང་དུ་ཡོད།  གོང་གསལ་བསམ་ཡས།  རྟ་མགྲིན་གླིང་།  སྐུ་ཚབ་མཚོ་སྐྱེས་རྡོ་རྗེ་ཞབས་རྗེས་དང་བཅས་པ།  མཆིམས་ཕུ།  མཆོད་རྟེན་བཀྲ་ཤིས་འོད་འབར།  འཕྱོངས་རྒྱས་སྲོང་བཙན་བང་སོ།  དཔལ་རི།  ཚེ་རིང་ལྗོངས་རྣམས་ཀྱི་གནས་བཤད་ཞིབ་ཆ་མཁྱེན་བརྩེ་རིན་པོ་ཆེའི་གཏམ་ཚོགས་སུ་ཡོད།  གཞན་ཡང་གཏམ་ཚོགས་སུ་གཞོ་སྟོད་ཏི་སྒྲོ།  དབུ་རུའི་ཞྭའི་ལྷ་ཁང་།  ལྷོ་མོན་དཀར་པོ་ཟངས་སོགས་ཀྱི་གནས་བཤད་ཀྱང་སྣང་།  ༈  །རྩེ་ཐང་ནས་གཙང་པོ་ལྷོ་རྒྱུད་སྐོར་ལ་སྤྱིར་དབུ་རུ་ལྷོ་རྒྱུད་ཅེས་གྲགས།  དེའང་གཙང་པོ་གྱེན་དེད་དུ་ཕྱིན་པ་ན་བྱ་ས་ལྷ་ཁང་ཞེས་གྲགས་པ་ཆོས་རྒྱལ་དཔལ་འཁོར་བཙན་གྱིས་བཞེངས་པའི་རྣམ་སྣང་སྐུ་ཆེན་པོ།  དེ་ནས་རིམ་པར་བྱིང་གི་ཕུར་ཨོ་རྒྱན་རིན་པོ་ཆེའི་སྒྲུབ་གནས་བྱིང་མདའ་ཨོ་དཀར་བྲག  །གྲྭ་ཕྱིའི་མདོར་ཚོང་དུས་ཚོགས་པ་ཞེས་ས་དགོན་ཞིག་ཏུ་པཎ་ཆེན་གྱི་རྫ་སྐུ་དང་།  མཁས་གྲུབ་ཁྱུང་པོ་རྣལ་འབྱོར་གྱི་ཐུགས་རིང་བསྲེལ་གྱི་ཕུང་པོར་སོང་བ་སོགས་ནང་རྟེན་ཁྱད་པར་ཅན་ཡོད།  དེའི་ཕུར་ཨོ་རྒྱན་སྨིན་གྲོལ་གླིང་གྲྭ་ཚང་དང་བླ་བྲང་གཉིས་སུ་ལྷ་ཁང་དང་རྟེན་གསུམ་དངོས་གཙང་བྱིན་ཅན་མང་པོ་དང་།  གཙོ་བོར་གཏེར་ཆེན་རིན་པོ་ཆེའི་སྐུ་གདུང་སོགས་བཞུགས།  ཚོང་དུས་ཚོགས་པ་ནས་གཙང་པོའི་རྒྱུད་གྱེན་དེད་དུ་ཕྱིན་པའི་སར་གྲྭ་ནང་ལུང་པའི་མདའ་གཏེར་སྟོན་གྲྭ་པ་མངོན་ཤེས་ཀྱི་གདན་ས་གྲྭ་ནང་།  དེ་ནས་རིམ་པར་པཎ་ཆེན་བྱམས་པ་གླིང་པའི་གདན་ས་སྐུ་འབུམ་མཐོང་གྲོལ་ཆེན་མོའི་ནང་ལྷ་ཁང་ཤིན་ཏུ་དངོས་གཙང་ཅན།  འདི་དང་ཉེ་བར་ཀུན་མཁྱེན་ཀློང་ཆེན་པ་འཁྲུངས་ས་དང་།  ཨུ་རྒྱན་གླིང་པའི་གདན་ས་ཡར་རྗེ་ལྷ་ཁང་།  གྲྭ་ནང་བརྒྱད་གླིང་ཚོགས་པ།  གྲྭ་གཡུ་སྒང་བྲག  ༑སྨིན་གླིང་གདན་ས་རྙིང་པ་དར་རྒྱས་ཆོས་གླིང་།  འབྲུག་པའི་ཆོས་ལུགས།  གྲྭ་སྡིངས་པོ་ཆེ་སོགས་ཡོད།  དེ་ནས་གཙང་པོ་གྱེན་དེད་དུ་ཕྱིན་པ་ན་རྣམ་རབ་ཀྱི་ཕུར་ས་ལུགས་དྭགས་པོ་གྲྭ་ཚང་།  དེ་དང་ཉེ་བར་རྔོག་ཆོས་སྐུ་རྡོ་རྗེའི་གདན་ས་གཞུང་སྦྲེ་ཞིང་དུ་མར་པ་ལོ་ཙཱའི་སྐུ་གདུང་བཞུགས་པའི་མཆོད་རྟེན།  ལྷ་མོ་དུད་སོལ་མ་གསུང་བྱོན།  མི་ལ་དང་རྔོག་སྟོན་མཇལ་ས།  རྔོག་སྟོན་མཁའ་སྤྱོད་དུ་གཤེགས་ས་སོགས་ཡོད།  དེ་ནས་རིམ་པར་གཙང་པོ་གྱེན་བརྒྱུད་ན་ཐུབ་བསྟན་ར་བ་སྨད།  གདུང་ཕུད་ཆོས་འཁོར་ཞེས་ས་ལུགས་ཀྱི་དགོན་ཆུང་དང་།  རྡོ་རྗེ་གདན་པ་ཀུན་དགའ་རྣམ་རྒྱལ་གྱི་གདན་ས།  གོང་དཀར་ཆོས་གྲྭ་དགོན་སྡེ་བཀོད་པ་ཕུན་སུམ་ཚོགས་པ།  འདུ་ཁང་ཆེན་མོའི་ཕུགས་ཀྱི་གཙོ་ཁང་དུ་པཎ་ཆེན་ག་ཡ་དྷ་རའི་དབུ་ཐོད་བཞུགས་པའི་ཐུབ་སྐུ་སོགས་ཁྱད་པར་ཅན་ཡོད།  དགོན་འདིར་རྒྱུད་སྡེ་བཞིའི་དཀྱིལ་འཁོར་ཞེ་ལྔ་ཙམ་གྱི་སྒྲུབ་མཆོད་བཞུགས།  འདིའི་ཕུ་ན་འབྲུག་བདེ་ཆེན་ཆོས་འཁོར་སོགས་ཡོད།  ༈  །ཡར་ཀླུང་ཕྱོགས་བརྒྱུད་ནས་ལྷོ་བྲག་ཏུ་འགྲོ་ན།  འཕྱོངས་རྒྱས་རི་བོ་བདེ་ཆེན་ཕུ་ནས་བརྒྱུད་ལྕགས་རྩེ་གྲི་གུ་ཞེས་གྲོང་པ་ཆེན་པོར་ལྷ་ཁང་རྙིང་པ་ཞིག་གི་ནང་དུ་ཇོ་བོ་བྱིན་རླབས་ཅན་ཞིག་ཡོད།  དེ་ནས་རིམ་པར་བྱང་ཐང་བརྒྱུད་ལྷོ་བྲག་ཤར་དུ་ཐོག་མར་སླེབ།  དེར་མངའ་བདག་ཉང་གི་གདན་ས་སྨྲ་བོ་ལྕོག་ཏུ་རིགས་གསུམ་མགོན་པོའི་སྐུ་བྱིན་རླབས་ཅན་སོགས་བཞུགས།  དེའི་གཤམ་དུ་བླ་མ་མངའ་བདག་པའི་གཞིས་ཀར་བཀའ་བརྒྱད་བདེ་གཤེགས་འདུས་པའི་སྐོར་ཆོས་རྒྱལ་གྱི་བླ་དཔེ་ངོ་མ་སོགས་ནང་རྟེན་མང་དུ་བཞུགས་སྐད།  དེ་ནས་རིམ་པར་སྒྲོ་བ་དགོན་གུ་རུ་ཆོས་དབང་གི་གདུང་རྒྱུད་རྣམས་ཀྱི་གདན་ས་གནས་གཞི་ཞི་ཁྲོ་ལྷ་ཁང་།  མངའ་བདག་ཉང་གི་གཏེར་གནས་བྲག་སྲིན་མོ་སྦར་རྗེས།  ལྷོ་བྲག་ཕྱག་རྡོར་པ་ནམ་མཁའ་རྗེ་རིན་པོ་ཆེའི་བླ་མ་རྒྱལ་མཚན་གྱི་གདན་ས་བན་པ་ཐིག་ཕྱི་དང་།  གཏེར་སྟོན་མཆོག་ལྡན་མགོན་པོས་བཞེངས་པའི་ཕན་པ་དྲུག་རལ་ལྷ་ཁང་དུ་སློབ་དཔོན་རིན་པོ་ཆེའི་སྐུ་ཤིན་ཏུ་ཆེ་བ།  ཕན་པ།  མཁར་ཆུ་གཉིས་ཀྱི་བར་ལུང་པ་ཞིག་ནས་གངས་ལ་བརྒལ་ནས་སོང་ན་མོན་ཀུ་རུ་ལུང་པའི་མགོར་ཨོ་རྒྱན་རིན་པོ་ཆེའི་ཕུར་པ་ཕྲིན་ལས་ཀྱི་སྒྲུབ་གནས་ཁྱད་པར་ཅན་མོན་ཁ་ནེ་རིང་སེང་གེ་རྫོང་གསུམ་ཞེས་གྲགས་པ་དེ་ཡོད་ནའང་དབྱར་གཞུང་མ་གཏོགས་མི་ཐར།  སེང་གེ་རྫོང་ནས་མར་ཕྱིན་ན་སྦས་ཡུལ་རོལ་མོ་སྡིངས་སོགས་བརྒྱུད་ནས་མོན་གྱི་མཐིལ་དུ་སླེབ་པ་ཡིན།  ལྷོ་བྲག་མཁར་ཆུའི་གཤམ་ལྷོ་བྲག་ལྷ་ཁང་ཞེས་མཐའ་འདུལ་གྱི་གཙུག་ལག་ཁང་དུ་རྣམ་པར་སྣང་མཛད་ཀྱིས་གཙོས་རྟེན་བྱིན་ཅན་ཡོད།  འདི་ནས་མངའ་བདག་ཉང་གིས་བཀའ་བརྒྱད་བདེ་གཤེགས་འདུས་པ་གཏེར་ནས་བཞེས་ས་ཡིན།  དེ་ནས་མཁར་ཆུ་དངོས་སུ་དཔལ་གྱི་ཕུག་རིང་ཞེས་གནུབས་ནམ་མཁའི་སྙིང་པོས་ཡང་དག་སྒྲུབ་གནས།  མཁར་ཆུ་ལྕགས་ཕུར་ཅན་ཞེས་ཨོ་རྒྱན་རིན་པོ་ཆེའི་སྒྲུབ་ཕུག་ཁྱད་པར་ཅན་འདི་གུ་རུ་ཆོས་དབང་གི་གཏེར་གནས་ཡིན།  འདི་དང་ཉེ་བར་ལྷ་མོ་མཁར་ཆེན་ཞེས་ཡུལ་ཉེར་བཞིའི་དེ་བཱི་ཀོ་ཊ་ཡིན་པར་བཞེད་ཅིང་།  བདེ་མཆོག་གི་གནས་ཁྱད་པར་ཅན།  ལྷོ་བྲག་ལྷ་ཁང་གི་གཤམ་ཟོམ་པའི་ཕ་རིར་ཚེ་ལམ་དཔལ་གྱི་རི་ཞེས་ཨོ་རྒྱན་གྱི་སྒྲུབ་ཕུག་དང་།  ཚེ་ཆུ་སོགས་ཡོད།  དེ་ནས་ཞག་གཉིས་ཙམ་གྱི་མཚམས་རྗེ་མར་པའི་གདན་ས་སྲས་མཁར་དགུ་ཐོག  །ལྷོ་གྲོ་བོ་ལུང་།  འདིར་མར་པ་དང་།  བདག་མེད་མ་སོ་སོའི་གཟིམ་ཁང་།  མི་ལའི་སྒྲུབ་གནས་ལྟག་གཉའ་ལུང་བསྟན་ཕུག་སོགས་སྒྲུབ་གནས་ཁྱད་པར་ཅན་བཞུགས།  དེ་ནས་རིམ་པར་སྒྲུབ་མཚོ་པདྨ་གླིང་དུ་ཕྱག་རྡོར་སྐུ་གཏེར་བྱོན་སོགས་ནང་རྟེན་ཁྱད་འཕགས་ཡོད།  མཚོ་འདིའང་འགའ་ཞིག་གིས་གྲགས་པའི་མཚོ་ཆེན་བཞིའི་གྲས་སུ་བརྩི་ཞིང་སློབ་དཔོན་རིན་པོ་ཆེའི་ཕྱག་རྗེས་ཀྱང་བཞུགས་སྐད།  སྒྲུབ་ལ་བརྒྱུད་ནས་ལྷོ་བྲག་ནུབ་ལྷ་ལུང་དུ་སླེབ།  འདི་དང་པོ་བཀའ་བརྒྱུད་པའི་གདན་ས་དེང་སང་པད་གླིང་གི་བརྒྱུད་འཛིན་གསུང་སྤྲུལ་རིམ་བྱོན་གྱིས་བསྐྱངས།  རྟེན་གསུམ་མང་པོ་དང་།  ཁྱད་པར་ནང་རྟེན་དུ་ཀུན་མཁྱེན་ཀློང་ཆེན་པའི་དབུ་ཀླད་རིང་བསྲེལ་གྱི་ཕུང་པོ་ཤིན་ཏུ་ངོ་མཚར་ཆེ་བ་སོགས་ཡོད།  དེ་ནས་གུ་རུ་ཆོས་དབང་གི་གདན་ས་ལ་ཡག་གུ་རུ་ལྷ་ཁང་དུ་རྟེན་གཙོ་ཆོས་དབང་གཏེར་བྱོན་ཇོ་བོ་ངོ་མཚར་ཅན་ཡོངས་གྲགས་ཀྱིས་གཙོས་མང་དུ་ཡོད།  དེ་ནས་དགོན་པ་ལྷ་ས་ལྟག་ཟེར་བའི་གྲོང་པ་འདྲ་བ་ཞིག་ཏུ་འགྲོ་མགོན་གཙང་པ་རྒྱ་རས་ཀྱི་གདུང་རུས་ལས་བྱོན་པའི་རྟེན་ངོ་མཚར་ཅན་ཤིན་ཏུ་མང་བར་ཡོད།  སྐྱི་ཆུ་ལྷ་ཁང་ཞེས་ཆོས་རྒྱལ་གྱིས་བཞེངས་པའི་མཐའ་འདུལ་གྱི་གཙུག་ལག་ཁང་དུ་རྣམ་སྣང་སྐུ་སོགས་བཞུགས།  ༈  །དེ་ནས་ལ་བརྒལ་ཏེ་ཕུ་མ་བྱང་ཐང་བརྒྱུད་གཙང་ལ་རུ་གཉིས་སུ་གྲགས་པའི་གཡས་རུ་ཤེལ་མཁར་རྒྱལ་རྩེའི་ལྷོ་ཕྱོགས་ཉེ་རོ་ལུང་ནས་སྒོ་བཞི་རེ་ཐང་ཞེས་པར་སླེབ།  འདི་སྐོར་གཡུ་ཐོག་ཡོན་ཏན་མགོན་པོ་འཁྲུངས་ས་ཡིན།  འདིའི་ཆུ་གྱེན་དེད་ཀྱི་ཕུར་འགྲོ་མགོན་གཙང་པ་རྒྱ་རས་ཀྱི་གདན་ས་འབྲུག་ར་ལུང་ཞེས་གྲགས་པ་དེ་ཡོད།  རྟེན་གྱི་གཙོ་བོར་གཙང་པ་རྒྱ་རས་ཀྱི་སྐུ་འབག་ཁམས་གསུམ་ཟིལ་གནོན་སོགས་རྟེན་གསུམ་མཐའ་ཀླས་པ་བཞུགས།  སྒོ་བཞི་ནས་ཐུར་དུ་ཉིན་གཅིག་གི་སར་སངས་རྒྱས་ཀྱིས་ལུང་བསྟན་པར་གྲགས་པའི་རྒྱལ་རྩེ་ཆོས་རྒྱལ་རབ་བརྟན་ཀུན་བཟང་འཕགས་ཀྱིས་བཞེངས་པའི་དཔལ་འཁོར་ཆོས་སྡེ་ཡོད།  ས་བུ་དགེ་གསུམ་གྱི་གྲྭ་ཚང་ཁག་བཅུ་དྲུག  །རྟེན་གསུམ་མང་པོ།  རྟེན་གྱི་གཙོ་བོ་འདུ་ཁང་དུ་ཐུབ་ཆེན་སོགས་དང་།  མཆོད་རྟེན་ཆེན་མོའི་ནང་དུ་སྒྲུབ་ཐབས་བརྒྱ་རྩའི་ལྷ་ཕལ་ཆེར་བཞུགས་པའི་ལྷ་ཁང་བཅས།  འདིར་རྒྱུད་སྡེ་བཞིའི་སྒྲུབ་མཆོད་མང་པོ་ཡོད།  ཆོས་སྡེའི་ཕར་ཕྱོགས་སུ་རྩེ་ཆེན་ཆོས་སྡེ་ཞེས་བུ་སྟོན་རིན་པོ་ཆེའི་རྣམ་འཕྲུལ་གྲུབ་ཆེན་ཀུན་དགའ་བློ་གྲོས་སོགས་ཀྱི་བཞུགས་གནས་དེ་ཡོད།  རྒྱལ་རྩེ་ཁོག་འདི་ལ་ཉང་གསེར་གཞུང་རིང་མོ་ཞེས་གྲགས།  ཉང་ཆུ་ལྷོ་ཕྱོགས་སུ་མཐའ་འདུལ་གྱི་གཙུག་ལག་ཁང་གི་གྲས་སུ་གྲགས་པ་རྩིས་གནས་གསར་ལྷ་ཁང་དུ་ཡུམ་ཆེན་མོའི་སྐུ་བཞུགས་པ།  བྱང་ཁར་དགེ་ལྡན་པའི་དགོན་པ་ཚོགས་སྡེ་བཞིའི་གྲས་སུ་རྩི་བའི་ཉང་སྟོད་སྤོས་ཁང་།  འདི་ལ་ཁ་ཆེ་པཎ་ཆེན་དུས་ཀྱི་ནང་རྟེན་མང་དུ་ཡོད་སྐད།  པ་རྣམ་ནས་ཆུ་ཕར་ཕྱོགས་བརྒྱུད་ན་བུ་སྟོན་རིན་པོ་ཆེའི་གདན་ས་ཞྭ་ལུར་སླེབ།  ཞྭ་ལུ་མཐིལ་དུ་རང་བྱོན་ཐུགས་རྗེ་ཆེན་པོ་སོགས་རྟེན་གསུམ་མང་།  རི་སྦུག་ཏུ་བུ་སྟོན་རིན་པོ་ཆེ་ང་འདྲ་མ་དང་།  ཡུམ་གྱི་དགོངས་རྫོགས་ལ་བཞེངས་པའི་མཆོད་རྟེན་མཐོང་གྲོལ་ཆེན་མོ་སོགས་དང་།  ཁྱད་པར་བིཪྺ་པའི་དབང་བུམ་བུམ་ཆུ་བཅས།  བུ་སྟོན་རིན་པོ་ཆེའི་སྐུའི་ཉེར་སྤྱོད་སོགས་ནང་རྟེན་འགའ་ཡོད་ནའང་གཞིས་ཀ་རྩེའི་དམ་འབྱར་ཡིན།  ཞྭ་ལུ་མཐིལ་གྱི་འོག་ཏུ་ཉང་སྨད་རྒྱན་གོང་དུ་ལྷ་མོ་རབ་བརྟན་མའི་མགོན་ཁང་བྱིན་ཅན་ཡོད།  འདིར་ཆོས་རྗེ་ས་པཎ་བསྙེན་རྫོགས་སྒྲུབ་ས་ཡིན་པས༑  དབུ་སྐྲ་འཁྲུ་སྣོད་རྡོ་གཞོང་བྱིན་ཅན་ཡོད་པའི་ཁྲུས་ཆུ་འཐུངས་ན་ཤེས་རབ་ཆེན་པོ་འོང་སྐད།  ཞྭ་ལུ་དང་ཉེ་བའི་ལ་རྒྱབ་ཏུ་ཐར་པ་ལོ་ཙཱ་བའི་གདན་ས་ཐར་པ་དགོན་ཡོད།  ཁ་ཆེ་པཎ་ཆེན་རིན་པོ་ཆེའི་གསོལ་ལྷུང་སོགས་སྔར་ནང་རྟེན་མང་དུ་ཡོད་སྐད།  ༈  །བ་རྣམ་ནས་གཞུང་ལམ་བརྒྱུད་ཕྱིན་ན་ཉིན་གཅིག་ཙམ་གྱིས་གཞིས་ཀ་རྩེར་སླེབ།  འདིའི་བར་དུ་ཟུར་གསང་སྔགས་གླིང་ཞེས་གྲོང་པ་ཞིག་ཡོད།  སྔར་རྙིང་མ་བཀའ་མའི་དགོན་པ་ཆེ་ཤོས་ཡིན།  དེང་སང་ཟུར་གྱི་གདུང་རྒྱུད་བཞུགས་པའི་བླ་བྲང་འདྲ་བ་དེར་ཟུར་པའི་བླ་མ་གྲུབ་ཆེན་གོང་མ་རྣམས་ཀྱི་ཐུགས་དམ་རྟེན་ཕུར་པ་ཤིན་ཏུ་བྱིན་རླབས་ཆེ་བ་ཡོད།  གཞིས་ཀ་རྩེའི་གྲོང་པའི་འདབས་དེར་འུ་ཡུག་པ་རིག་པའི་སེང་གེའི་སྐུ་གདུངས་འབུམ་ཆེན་པོ་ཞིག་ཡོད།  དེ་ལ་བསྐོར་བ་བྱས་གསོལ་བ་བཏབ་ན་རྩོད་པ་ལ་མཁས་པ་འོང་ཟེར།  བཀྲ་ཤིས་ལྷུན་པོར་རྟེན་གྱི་གཙོ་བོ་བྱམས་ཆེན།  པཎ་ཆེན་བློ་བཟང་ཆོས་རྒྱན།  བློ་བཟང་ཡེ་ཤེས།  དཔལ་ལྡན་ཡེ་ཤེས།  བསྟན་པའི་ཉི་མ་རྣམས་ཀྱི་སྐུ་གདུང་།  ཁྱད་པར་དགའ་གདོང་བྱམས་པ་དང་།  ངུར་སྨྲིག་སྒྲོལ་མ་སོགས་རྟེན་རྙིང་བྱིན་རླབས་ཆེ་བ་མང་དུ་བཞུགས།  ནང་རྟེན་རྗེ་བཙུན་མི་ལའི་ཕྱག་ཤན།  བཀའ་གདམས་གོང་མ་མང་པོའི་ན་བཟའ་སོགས་རྟེན་ཅི་རིགས།  རྡོ་མ་མོའི་བྲོད་པ་ཞེས་གྲགས་ནོར་བུ་ཡིན་ཟེར་བ་སོགས་ཡོད་ཀྱང་མཇལ་ཁ་ཞུ་ན་བརྒྱ་མཆོད་དང་གཏོང་སྒོ་སོགས་དགོས།  བཀྲ་ཤིས་ལྷུན་པོ་ནས་གྱེན་དུ་ཕྱིན་པ་ན་གཏུམ་སྟོན་བློ་གྲོས་གྲགས་པས་བཏབ༑  མཆིམས་སྟོན་རིམ་བྱོན་སོགས་ཀྱི་གདན་ས་བཀའ་གདམས་བསྟན་པའི་འབྱུང་གནས་སྣར་ཐང་ཞེས་གྲགས་པ་དེར་སྤྱིར་རྟེན་གསུམ་བྱིན་ཅན་མང་པོ་དང་།  ཁྱད་པར་ཆུ་མིག་སྒྲོལ་མར་གྲགས་པའི་སྐུ་བྱིན་ཅན།  དཔོན་པོ་ཕོ་ལྷ་ཐའི་ཇའི་དུས་སུ་བརྐོས་པའི་བཀའ་བསྟན་འགྱུར་གྱི་སྤར།  ཐུབ་པའི་སྐྱེས་རབས་དང་།  གནས་བརྟན་བཅུ་དྲུག་གི་ཐང་ཀའི་སྤར་སོགས་ཡོད།  ནང་རྟེན་འབྲོམ་སྟོན་པའི་ཤེལ་གྱི་ཕྱག་འཁར།  བཀའ་གདམས་པའི་བླ་མ་གོང་མ་མང་པོ་དང་།  བྱེ་བྲག་སྣར་ཐང་པའི་བླ་མ་འཕགས་པའི་གནས་བརྟན་གྱི་སྤྲུལ་པ་རྣམས་ཀྱི་སྐུའི་ཉེར་སྤྱད་སོགས་རྩ་ཆེན་མང་པོ་བཞུགས༑  མཇལ་ཁ་ཞུ་ན་བཀྲ་ཤིས་ལྷུན་པོ་ནས་ཡི་གེ་ཞུ་དགོས།  འདིའི་ལྟག་ཏུ་བྱང་ཆེན་རི་ཁྲོད་ཅེས་སྣར་ཐང་སངས་རྒྱས་སྒོམ་པ་སོགས་བཀའ་གདམས་པའི་སྒྲུབ་གནས་ཁྱད་འཕགས་དེ་བཞུགས༑  དཔལ་མགོན་ཞལ་གྱི་གནས་ཁྱད་པར་ཅན་ཡིན།  སྣར་ཐང་དང་ཉེ་བར་གཙང་ཆུ་མིག་རིང་མོ་ཞེས་པ།  སྔར་བཀའ་གདམས་ཀྱི་ཆོས་སྡེ་ཆེ་གྲས་འཕགས་པ་རིན་པོ་ཆེས་ཆོས་འཁོར་ཆེན་མོ་བསྐོར་བའི་གནས་དེ་ཡིན་ན་ཡང་དེང་སང་གྲོང་ནག་ཡིན།  ལྷ་ཁང་དང་རྟེན་གསུམ་ཆ་ཤས་མཇལ་རྒྱུ་ཡོད།  ༈  །སྣར་ཐང་ནས་ཚ་ལམ་ཙམ་དུ་རོང་ཨེ་ཝྃ་ཆོས་སྡེ།  བླ་ཁག་ལྔ།  ཁང་ཚན་བཅོ་བརྒྱད་སོགས་སུ་སྤྱིར་རྟེན་གསུམ་མང་པོ་དང་།  ཁྱད་པར་བླ་བྲང་གཞུང་དུ་ངོར་ཆེན་གཟིམ་ཆུང་།  ལམ་ཟབ་ཕུག་ཏུ་ལམ་འབྲས་བླ་བརྒྱུད་དང་།  ཕྱག་དཔེ་རིགས་བཀའ་རྒྱ་མ།  དེའི་མདོར་དབང་ཁང་།  ལམ་འབྲས་ལྷ་ཁང་དུ་ངོར་ཆེན་འདྲ་སྐུ་གཙོས་ལམ་འབྲས་བླ་བརྒྱུད་དང་།  གདན་རབས་རིམ་བྱོན་གྱི་འདྲ་ཞལ་དང་སྐུ་གདུང་སོགས།  འདུ་ཁང་ཕུག་ཏུ་ཐུབ་ཆེན་གྱིས་མཚོན་རྟེན་བྱིན་ཅན་མང་༑  ཐར་རྩེ་བླ་བྲང་དུ་བིཪྺ་པའི་བཞེས་ཐོད་དུ་གྲགས་པ་དང་།  མགོན་པོའི་ཐུག་རྟེན་གནམ་ལྕགས་རྡོ་རྗེ་སོགས་ནང་རྟེན་འགའ་ཞིག་མཇལ་རྒྱུ་ཡོད།  དགོན་པའི་གཤམ་དུ་ངོར་ཆེན་གྱིས་བཞེངས་པའི་བདེ་གཤེགས་མཆོད་རྟེན་བརྒྱད་སོགས་སྤྱིར་རྟེན་གསུམ་མང་དུ་བཞུགས་སོ།  ༈  །ངོར་ནས་ཆག་ཆག་ལ་བརྒྱུད་དཔལ་ས་སྐྱར་ཉིན་ཞག་གསུམ་ཙམ་གྱིས་གཙང་ལ་རུ་གཉིས་ཡོད་པའི་རུ་ལག་ཏུ་གཏོགས་པ་དཔལ་ས་སྐྱར་སླེབ།  དེར་སྤྱིར་ལྷ་ཁང་དང་རྟེན་གསུམ་མཐའ་ཡས་པའི་དཀར་ཆག་མཁན་ཆེན་ཀུན་དགའ་ཟླ་འོད་ཀྱིས་མཛད་པ་ཡོད་པར་གྲགས་པ་སོགས་ལས་གསལ།  རྟེན་གྱི་གཙོ་བོ་ངོ་མཚར་སྤྲུལ་པའི་རྟེན་བཞིར་གྲགས་པ་དབུ་རྩེའི་འཇམ་དབྱངས་གཟི་འོད་འབར་བ།  སྒོ་རུམ་གྱི་བསེ་འབག་ནག་པོ་འཕུར་ཤེས།  གཡུ་མཁར་མོའི་སྒྲོལ་མ་སེམས་དཔའ་སྲིབ་དགོན་ལྟག་སུམ་བརྩེགས།  བ་རི་བའི་ཕྱི་རྟེན་རྣམ་རྒྱལ་མཆོད་རྟེན་རྣམས་ཡིན།  གཞན་ཡང་ཉིན་དགོན་བླ་བྲང་ཤར་དུ་ས་ཆེན་གྱིས་འཇམ་དབྱངས་ཞལ་གཟིགས་པའི་སྒྲུབ་ཕུག  །ཉིན་དགོན་གྱི་ལྟག་ཏུ་སློབ་དཔོན་བསོད་ནམས་རྩེ་མོ་མཁའ་སྤྱོད་དུ་གཤེགས་ས།  ཉིན་དགོན་ཞབས་བརྟན་ལྷ་ཁང་དུ་རྗེ་བཙུན་གྲགས་པའི་སྐུ་རྩ་རིས་མ།  སྒོ་རུམ་གྱི་སྟེང་དུ་རྗེ་ས་པཎ་གྱིས་རིག་གཏེར་བརྩམ་སའི་གཞུགས་ཁྲི་བྱིན་རླབས་ཅན།  དབུ་རྩེར་ས་པཎ་གྱིས་ཕྱག་བྲིས་འཇམ་དབྱངས་གར་གཟིགས་མ།  གཞི་ཐོག་བླ་བྲང་དུ་ཁྱད་འཕགས་ལྷོ་བྱང་སོགས་རྟེན་གསུམ་རབ་འབྱམས།  གཤམ་དུ་འཕགས་པ་རིན་པོ་ཆེའི་ཆོས་ཁྲི་ཁམས་གསུམ་ཟིལ་གནོན།  སྲིབ་དགོན་སྤྲུལ་པའི་ལྷ་ཁང་ཐུབ་ཆེན་འཛམ་གླིང་གཡས་བཞག་དང་།  ཆོས་བརྩིགས་བྲག་རི་བརྩེགས་པ་ལྟ་བུ་སོགས་རྟེན་གསུམ་བློའི་ར་བ་ལས་འདས་པ་དང་།  སངས་རྒྱས་ཀྱི་ཆོས་དུང་དཀར་མོ་རྒྱང་གྲགས།  ཁའུའི་ཆུ་གྱེན་དེད་དུ་ཕྱིན་པའི་ལམ་བར་ཕྲུ་མ་ཞེས་པ་དེར་ས་ཆེན་སྐུ་འཁྲུངས་ས་ཡིན།  སྐུ་འཁྲུངས་པའི་དུས་ཀྱི་མངལ་གྱི་ཕྲུ་མ་སོགས་བཞུགས་པའི་མཆོད་རྟེན་ཡོད༑  དེ་ནས་རིམ་པར་དཔལ་མགོན་ཞལ་གྱི་བཞུགས་གནས་ཁའུ་བྲག་རྫོང་ནག་པོའི་རི་ཁྲོད།  རྗེ་བཙུན་གྲགས་པ་དང་ས་ལོ་འཇམ་པའི་རྡོ་རྗེ་སོགས་ཀྱི་སྒྲུབ་གནས་བྱ་འགྱར་པདྨ་འོད།  ས་སྐྱ་དང་ཉེ་བར་བསམ་གླིང་ཞེས་དམག་ཟོར་མའི་མགོན་ཁང་བྱིན་ཆེན་སོགས་ཡོད།  ༈  །ས་སྐྱ་ནས་ནུབ་ཕྱོགས་སུ་ཞག་གཅིག་ཙམ་གྱི་སར་མང་མཁར་ལུང་བ་ཡོད།  དེའི་ཕུར་རྗེ་བཙུན་གྲགས་པ་དང་།  ཚར་ཆེན་སོགས་ཀྱི་སྒྲུབ་གནས་ཆ་ལུང་རྡོ་རྗེའི་བྲག་རྫོང་ཡོད།  དེ་ནས་རིམ་པར་ཚར་ཆེན་གྱི་གདན་ས་མང་མཁར་ཐུབ་བསྟན་དགེ་འཕེལ།  འབྲོག་མི་ལོ་ཙཱ་བའི་གདན་ས་མང་མཁར་མུ་གུ་ལུང་༑  འདི་དེང་སང་གནས་འཛིན་ཙམ་མ་གཏོགས་ཅིའང་མེད་རུང་།  འབྲོག་མིའི་གཟིམ་ཕུག་འོད་གསལ་ཟླ་བ་ཕུག  །རྒྱ་དཔེ་བསྒྱུར་ས་སྒྲ་བསྒྱུར་ལོ་ཙཱ་ཕུག  །ལམ་འབྲས་གནང་ས་གསུང་ངག་ལམ་འབྲས་ཕུག་སོགས་ཕུག་ཆེན་བཅུ་གསུམ་དུ་གྲགས་པ་རྣམས་མཇལ་རྒྱུ་ཡོད།  དེ་ཐམས་ཅད་ས་ཕུག་ཁོ་ན་ཡིན།  དེ་ནས་རིམ་པར་སྔགས་འཆང་བསོད་ནམས་ཆོས་འཕེལ་སོགས་ཀྱི་གདན་སའི་ཤུལ་དང་།  མང་མཁར་གྱི་གཞུང་དུ་ལོ་ཙཱ་བ་རྨ་རིན་ཆེན་མཆོག་གི་འཁྲུངས་ཡུལ་ཡིན་སྐད་གྲོང་བ།  མང་མཁར་གྱི་མདོར་ཚར་ཆེན་རིན་པོ་ཆེའི་རིང་ལུགས་འཛིན་པའི་འདར་གྲོང་མོ་ཆེ།  འདིར་ཚར་ཆེན་རིན་པོ་ཆེའི་གདུང་འབུམ་བྱིན་རླབས་ཅན་བཞུགས།  འདི་དང་ཉེ་བར་སེ་མཁར་ཆུང་ཡང་ཡོད།  གྲམ་པ་ལྷ་རྩེ་ཞེས་པའི་ཞོལ་དུ་འབྲོག་མི་ལོ་ཙཱ་དང་ག་ཡ་དྷ་ར་ཐོག་མར་མཇལ་བའི་སྒྲུབ་ཕུག་ཡོད༑  འདི་ནས་ཡར་སྟོད་ཕྱོགས་ལ་གྲུབ་ཆེན་ཐང་སྟོང་རྒྱལ་པོའི་གདན་ས་གཅུང་རི་བོ་ཆེ།  གཙང་བོ་ཕ་རིའི་བྱང་བརྒྱུད་དུ་བྱང་ངམ་རིང་།  རིག་འཛིན་རྒོད་ལྡེམ་གྱི་གཏེར་གནས་ཟང་ཟང་ལྷ་བྲག  །རི་བོ་བཀྲ་བཟང་།  རི་ཀུན་ཏུ་གཟིགས།  ས་ཆེན་ཞིང་གཤེགས་སའི་གནས་བྱང་ཕྱོགས་སྐྱ་པོ་ཁ་གདོང་སོགས་མང་དུ་ཡོད་ཀྱང་ཐག་རིང་ལ་སྟོད་ཕྱོགས་ནས་རིམ་པར་ཡར་ཕྱིན་ན་ཕ་དམ་པའི་གཞུགས་གནས་དིང་རི།  གངས་དཀར།  བཀའ་བརྒྱུད་སྤྱི་དང་།  ཁྱད་པར་རྒོད་ཚང་པའི་སྒྲུབ་གནས་རྩིབས་རི་རྒོད་ཚང་།  རྗེ་བཙུན་མི་ལའི་འཁྲུངས་ཡུལ་མང་ཡུལ་གུང་ཐང་།  ཡོལ་མོ་གངས་ཀྱི་ར་བ།  མང་ཡུལ་སྐྱིད་གྲོང་ནས་བལ་ཡུལ་སོགས་དང་།  ལ་སྟོད་བྱང་གི་ཕྱོགས་ནས་གངས་རི་ཏི་སེའི་བར་གནས་ཆེན་མཐའ་ཡས་པ་ཡོད།  ༈  །གོང་གི་ལྷ་རྩེ་དང་ཉེ་བར་མཐའ་འདུལ་གྱི་གཙུག་ལག་ཁང་དུ་གཏེར་སྟོན་བཟང་པོ་གྲགས་པས་ལེའུ་བདུན་མ་སོགས་ཀྱི་གཏེར་གནས་རུ་ལག་གྲམ་པ་ལྗོངས་ཀྱི་ལྷ་ཁང་།  རྒྱངས་འབུམ་མོ་ཆེ།  རྒྱངས་ཡོན་པོ་ལུང་དུ་སློབ་དཔོན་སྒྲུབ་ཕུག་ཡོད།  དེ་ནས་རིམ་པར་ཞང་སྟོན་ཆོས་འབར་གྱི་གདན་ས་ཞང་པགས་ཐང་དིང་ཞེས་པ་དེ་ཡོད་ཀྱང་ཤུལ་ཙམ་མ་གཏོགས་ཅིའང་མེད།  དེ་ནས་རྗེ་བཙུན་ཏཱ་ར་ནཱ་ཐས་གསར་བཏབ་དགའ་ལྡན་ཕུན་ཚོགས་གླིང་ཞེས་དེང་སང་ཆོས་ལུགས་དགེ་ལུགས་པ་ཡིན།  རི་མཐིལ་གཉིས་ཀར་གཙུག་ལག་ཁང་དང་།  དགོན་གནས་རྟེན་གསུམ་སོགས་ཀྱི་བཀོད་པ་ཤིན་ཏུ་དངོས་གཙང་ཞིང་ངོ་མཚར་བ་བཞུགས།  འདིའི་ཕུར་ཀུན་མཁྱེན་དོལ་བུ་པའི་གདན་ས་རི་ཁྲོད་ཇོ་མོ་ནང་ཞེས་གྲགས་པར་སྐུ་འབུམ་མཐོང་གྲོལ་ཆེན་མོས་མཚོན་རྟེན་གསུམ་བྱིན་ཅན་མང་དུ་བཞུགས་ཤིང་།  སྤྱིར་སྒྲུབ་ཕུག་སྐོར་མཇལ་རྒྱུ་མང་བ་ཞིབ་ཆ་རྗེ་བཙུན་ཏཱ་ར་ནཱ་ཐས་མཛད་པའི་གནས་བཤད་དུ་གསལ།  ཕུན་གླིང་ནས་ཉེ་བར་བྲག་རམ་མགོན་ཁང་ཞེས་བེཀ་རྩེའི་མགོན་ཁང་གྲགས་ཆེ་བ་དེ་ཡོད།  ཕུན་ཚོགས་གླིང་ནས་ཉིན་ལམ་ཙམ་དུ་དགེ་བའི་བཤེས་གཉེན་མུ་དྲ་ཆེན་པོས་བཏབ་ཅིང་།  དཔང་ལོ་ཆེན་པོ་ཁུ་དབོན་དང་།  བོ་དོང་པཎ་ཆེན་སོགས་ཀྱི་གདན་ས་བོ་དོང་ཨེའི་གཙུག་ལག་ཁང་ཞེས་པ་དེ་ཡོད་ཀྱང་དེང་སང་སེར་ཁྱིམ་ཡིན།  བོ་དོང་པཎ་ཆེན་གྱི་རིང་བསྲེལ་ལས་གྲུབ་པའི་སྐུ་སོགས་རྟེན་བྱིན་ཅན་འགའ་ཞིག་མཇལ་རྒྱུ་ཡོད།  དེ་དང་ཉེ་བར་མཉེན་ཡོད་བྱ་རྒོད་གཤོང་ཞེས་པ་དེ་ཡོད།  ཆོས་རྒྱལ་དུས་ཀྱི་མཐའ་འདུལ་གྱི་གཙུག་ལག་ཁང་ཡིན།  རྣམ་སྲས་མདུང་དམར་ཅན་གྱི་སྐུ་བྱིན་ཅན་བཞུགས།  མང་ཐོས་ཀླུ་སྒྲུབ་རྒྱ་མཚོ་སོགས་ཀྱི་དུས་ས་སྐྱའི་མཚན་ཉིད་གྲྭ་ཚང་ཆེན་པོ་ཡིན་ནའང་དེང་སང་མིང་མ་བོར་ཙམ་ལས་མེད།  གྲུབ་ཐོབ་འདར་འཕྱར་གྱི་གདུང་བརྒྱུད་བླ་མ་སྙིང་རི་བ་ཞེས་པ་དེའང་འདི་ཕྱོགས་བཞུགས་ས་ཡིན།  བོ་དོང་ནས་ཉིན་ལམ་ཙམ་ན་སྔོན་མོ་ཆོས་རྫོང་དང་།  ས་སྐྱ་པའི་བླ་མ་གོང་མའི་གདན་ས་ཤ་བ་དགེ་སྡིངས་རྡོ་རྗེའི་ཕོ་བྲང་ཞེས་པ་དེ་ཡོད།  འདི་དང་ཉེ་བར་ཁྲོ་ཕུ་ལོ་ཙཱ་བ་བྱམས་པའི་དཔལ་གྱི་གདན་ས་ཁྲོ་ཕུ་བྱམས་ཆེན་ཆོས་སྡེ་ཞེས་པ་དེ་ཡོད།  དེར་བྱམས་པ་དགུང་ལོ་བརྒྱད་པའི་སྐུ་ཚད་ཁྲུ་བརྒྱད་ཅུ་པའི་ལྷ་ཆེན་བོད་ཀྱི་གསེར་སྐུ་ཞིག་ལ་ངོ་མཚར་ཆེ་བ་དེ་དང་།  ཁྱད་འཕགས་བཅུ་གསུམ་སོགས་མཇལ་རྒྱུ་ཡོད།  མང་མཁར་སོགས་སྟོད་ཀྱི་གནས་རིགས་བསྐོར་མ་གྲུབ་ཀྱང་ས་སྐྱ་ནས་མར་ལན་ཤབ་དགེ་སྡིངས་བརྒྱུད་འོངས་ན་འདིར་སླེབ་པ་ཡིན།  ཁྲོ་ཕུ་ནས་གངས་ཅན་ཆོས་འཕེལ་ཞེས་པཎ་ཆེན་བཟང་པོ་བཀྲ་ཤིས་ཀྱི་གདན་ས་དེར་དམག་ཟོར་མའི་སྐུ་བྱིན་ཅན་ཡོད།  དེ་ནས་སྟག་ལ་ནུབ་བརྒྱུད་སྣར་ཐང་དུ་སླེབ༑  ༈  །གཞིས་ཀ་རྩེ་ནས་གཙང་པོ་ཕ་རིའི་ཕྱོགས་སུ་ཕྱིན་ན་རྟ་ནག་ཕྱོགས་སུ་ཀུན་མཁྱེན་བསོད་ནམས་སེང་གེའི་གདན་ས་ཐུབ་བསྟན་རྣམ་རྒྱལ།  འགོས་ལོ་ཙཱ་བ་ཁུག་པ་ལྷས་བཙས་ཀྱི་སྒྲུབ་ཕུག་བྱིན་ཅན།  སྒྲོལ་ཆེན་རིམ་བྱོན་གྱི་གདན་ས་སྒྲོལ་མ་ཕུག  །དེ་ནས་གཙང་པོ་རྒྱུད་ཡར་ཕྱོགས་རིམ་པར་བཞད་ཐུབ་བསྟན།  རྒྱལ་སྲས་ཐོགས་མེད་ཀྱི་གདན་ས་བཞད་དངུལ་ཆུ་ཆོས་རྫོང་།  མུས་ལུང་པའི་སྟོད་སྨད་དུ་མུས་ཆེན་སེམས་དཔའ་ཆེན་པོའི་གདན་ས།  དབེན་གནས་བསམ་གཏན་ཕུག  །གླེ་ལུང་།  སྟག་མོ་གླིང་ཁ་སོགས་ཡོད།  གཙང་བོ་བྱང་བརྒྱུད་ཐུར་དུ་ཕྱིན་ན་ཤངས་ལུང་པའི་སྟོད་སྨད་བར་གསུམ་དུ་སྤྱིར་གནས་རྟེན་མང་པོ་དང་།  ཁྱད་པར་ཤངས་མདར་ཟུར་ཆེ་ཆུང་གི་སྒྲུབ་གནས་ཤངས་མདའ་དཔལ་ཆེན།  ཤངས་གཞུང་དུ་གྲུབ་ཆེན་ཁྱུང་པོ་རྣལ་འབྱོར་གྱི་གདན་ས་ཤངས་ནང་ཞང་རྡོ་རྗེ་གདན།  གྲུབ་ཆེན་རྨོག་ལྕོག་པའི་གདན་ས་རྨོག་ལྕོག  །གྲུབ་ཆེན་འབའ་ར་བའི་གདན་ས་འབའ་ར་བྲག་དཀར།  ཤངས་ཀྱི་ཕུར་གཙང་གི་སྒྲུབ་གནས་ཀུན་གྱི་གཙོ་བོ་ཤངས་ཟམ་བུ་ལུང་བདེ་གཤེགས་འདུས་པའི་ཕོ་བྲང་།  དེ་དང་འགོ་འབྲེལ་དུ་གནས་ཆེན་སོག་པོ་འཛུལ་ཁུང་སོགས་ཁྱད་པར་ཅན་ཡོད།  ཤངས་ནས་ཕར་ལ་བརྒལ་ནས་ཕྱིན་ན་འུ་ཡུག་ཏུ་སླེབ།  འདིའི་སྟོད་སྨད་དུ་བཀའ་གདམས་པ་རམ་ལྡིང་མ་བདེ་གཤེགས་འབྱུང་གནས་གདན་ས།  འུ་ཡུག་ལྡིང་མ་དགོན་དུ་རྟེན་གསུམ་བྱིན་ཅན་དང་།  ཁྱད་པར་ཆུ་མྱོང་གྲོལ་སོགས་ཡོད།  མདར་འུག་གདོང་དུ་སློབ་དཔོན་རིན་པོ་ཆེའི་སྒྲུབ་ཕུག  །འུ་ཡུག་མདར་དམ་ཅན་གྱི་སྐུ་མཁར་དང་།  གོས་སྔོན་ལྷ་ཁང་སོགས་ཡོད།  འུ་ཡུག་སྟོད་ནས་ལ་བརྒལ་ནས་ཕྱིན་ན་རིམ་པར་ཀརྨ་ཞྭ་དམར་པའི་གདན་ས་ཐུབ་བསྟན་ཡངས་པ་ཅན་དང་།  བྱང་གནམ་མཚོ་སོགས་དང་འབྲེལ་བ་ཡིན།  འུ་ཡུག་སྨད་ནས་རིམ་པར་གཞུ་སྙེ་མོར་སླེབ།  སྙེ་མོར་བཻ་རོ་ཙ་ནའི་འཁྲུངས་ཡུལ་དང་།  དགུང་ལོ་བརྒྱད་པའི་ཞབས་རྗེས་སོགས་ཡོད་སྐད།  འུ་ཡུག་ནས་མཚུར་ཕུ་ལ་རྒན་བརྒྱུད་སྟོད་ལུང་མཚུར་ཕུར་སླེབ་པ་ཡིན།  ༈  །གོང་གི་གཞིས་ཀ་རྩེ་ནས་གཙང་པོ་ལྷོ་རྒྱུད་ནས་མར་ཕྱིན་པས་རིམ་པར་པཎ་ཆེན་ཤཱཀྱ་མཆོག་ལྡན་གྱི་གདན་ས་ཐུབ་བསྟན་གསེར་མདོག་ཅན།  འདི་སྔར་མཚན་ཉིད་ཀྱི་གྲྭ་ཚང་ཆེན་པོ་ཡིན་ཡང་དེང་སང་མིང་མ་སྟོང་ཙམ་ལས་མེད།  འོན་ཀྱང་རྟེན་གསུམ་བྱིན་ཅན་ཡོད།  འདིའི་སྤན་ཐག་མའི་ཕུར་སྔ་འགྱུར་རྙིང་མའི་གདན་ས་ཆེན་པོ་ཟུར་འུག་པ་ལུང་ཞེས་གྲགས་པ་དེ་ཡོད།  དེང་སང་གྲོང་པ་ཡིན་ཀྱང་ལྷ་ཁང་དང་རྟེན་བྱིན་ཅན་འགའ་ཞིག་ཡོད།  ཕུང་པོ་རི་བོ་ཆེར་ཨོ་རྒྱན་གྱི་སྒྲུབ་གནས་དང་།  རྒྱ་ཞང་ཁྲོམ་གྱི་གཏེར་གནས༑  ལྔ་པ་རིན་པོ་ཆེའི་དུས་བཏབ་པའི་གྲྭ་ཚང་ཞིག་ཀྱང་ཡོད།  གཙང་རོང་ཆེན་དུ་སེམས་དཔའ་ཆེན་པོ་གཞོན་ནུ་རྒྱལ་མཆོག་གིས་བཏབ་པའི་བྱམས་ཆེན་ཆོས་སྡེར།  བྱམས་པའི་སྐུ་ཁྲོ་ཕུ་བྱམས་པ་དང་མཚུངས་པ་སོགས་རྟེན་གསུམ་མང་དུ་ཡོད།  གཙང་རོང་ཆུང་དུ་འབྲས་ཡུལ་སྐྱེད་ཚལ་བ་གོང་འོག་དང་།  བྱང་བདག་བཀྲ་ཤིས་སྟོབས་རྒྱལ་གྱི་གཏེར་གནས་ཁམས་ཕུ་ལུང་ཨོ་རྒྱན་སྒྲུབ་ཕུག་སོགས་ཡོད།  རོང་ཆེན་གྱི་གཞུང་ནང་དུ་ངུར་སྨྲིག་གི་སྒྲོལ་མ་ཁང་དང་།  རྙིང་མའི་གདན་ས་གངས་ར་ངེས་གསང་རྡོ་རྗེ་གླིང་།  གཏེར་སྟོན་རྒྱ་ཞང་ཁྲོམ་འཁྲུངས་ས་དུམ་པ་ཆུ་ཚན་ཁ།  རོང་གི་ཕུར་སྣ་ནམ་རྡོ་རྗེ་བདུད་འཇོམས་ཀྱི་སྒྲུབ་གནས།  དེ་ནས་ལ་བརྒལ་ནས་ཡར་འབྲོག་མཚོ་ཁ་དང་།  གམ་པ་ལ་བརྒྱུད་དཔལ་ཆུ་བོ་རིར་སླེབ་པ་ཡིན།  ཆུ་བོ་རི་འདི་བོད་ལ་བདེ་སྐྱིད་འབྱུང་བའི་རི་ཆུ་མིག་བརྒྱ་རྩ།  སྒྲུབ་གནས་བརྒྱ་རྩ་སོགས་ཡོད་པར་གྲགས།  དེང་སང་གྲགས་ཆེ་བ་ལྕགས་ཟམ་ཁར་ལྕགས་ཟམ་བླ་བྲང་།  མཆོད་རྟེན།  གཟིམ་ཕུག་བླ་བྲང་སོགས་སུ་གྲུབ་ཆེན་ཐང་སྟོང་རྒྱལ་པོའི་སྐུ་གསུང་ཐུགས་རྟེན་བྱིན་ཆེན་ཅི་རིགས་པ་དང་།  ལྕགས་ཟམ་རྩེར་རིག་འཛིན་ལེགས་ལྡན་རྗེའི་གཟིམ་ཕུག་གོང་དཀར་ཕྱོགས་སུ་ཁ་བལྟ་བའི་སར་ཚེས་བཅུ་བཀོད་པའི་བླ་བྲང་།  དེ་དང་ཉེ་བར་ཚེ་ཆུ་ཁྱད་འཕགས།  ནུབ་ཕྱོགས་པདྨ་དབང་ཕྱུག  །རྩེར་སློབ་དཔོན་ཆེན་པོའི་སྒྲུབ་གནས་བྲག་ཕུག་ཆེན་པོ་བརྒྱད་ཀྱི་ནང་ཚན་དབེན་གནས་ནམ་མཁའ་ལྡིང་ཞེས་པའི་སྒྲུབ་ཕུག་བྱིན་ཅན།  ཆུ་བོ་རིའི་བྱང་ཕྱོགས་སུ་བྲག་ཐོག་ཅེས་པ་གོང་དཀར་རྡོ་རྗེ་གདན་གྱི་བླ་མ་བྲག་ཐོག་པ་བསོད་ནམས་བཟང་པོའི་གདན་ས་ཡིན།  སོ་སོའི་འདྲ་སྐུ་སོགས་ཡོད།  ལྕགས་ཟམ་ཕ་རིའི་ཕྱོགས་སུ་ཡོལ་རི་གོང་ཞེས་པ་ཤངས་པ་བཀའ་བརྒྱུད་ཀྱི་གྲུབ་ཆེན་རི་གོང་པ་སངས་རྒྱས་གཉེན་སྟོན་གྱི་སྒྲུབ་གནས་མགོན་པོ་བྱིན་ཅན་སོགས་ཡོད།  ༈  །དེ་ནས་གཙང་པོ་བྱང་ཆུ་ཤུལ་སོགས་བརྒྱུད་ཆུ་གྱེན་དེད་རིམ་པར་ཕྱིན་པས་སྣམ་ཞེས་པའི་ཕུར་འབྲུག་སེ་བ་བྱང་ཆུབ་ཆོས་གླིང་ཡོད།  འདི་འབྲུག་པ་ཞེས་མཚན་དང་པོར་ཐོགས་ས་ཡིན།  གཞུང་ལམ་ནས་ཡར་ཕྱིན་པའི་ལམ་ཁ་རང་དུ་ཇོ་བོ་རྗེའི་གདན་ས་སྙེ་ཐང་ཞེས་པ་དེ་ཡོད༑  དེའང་སྙེ་ཐང་འོར་དུ་མཆོད་ཁང་ནང་ཇོ་བོ་རྗེའི་གདུང་རྟེན་སོགས་རྟེན་བྱིན་རླབས་ཅན་སྣང་།  དེའི་འོག་ཏུ་ཇོ་བོ་རྗེའི་འདྲ་སྐུ་ང་འདྲ་མ་ཇོ་བོ་རང་གི་མཛུབ་རྗེས་ཅན་དང་།  བླ་མ་དམ་པ་བསོད་ནམས་རྒྱལ་མཚན་གྱི་གདུང་འབུམ་ཆེན་པོ་སོགས།  འདིའི་གཙང་པོ་ཕ་རིར་རི་ཕུག་ཏུ་རྔོག་ལེགས་པའི་ཤེས་རབ་དང་།  བློ་ལྡན་ཤེས་རབ་ཀྱི་གདན་ས་བོད་ཡུལ་རིག་པའི་འབྱུང་གནས་གསང་ཕུ་ནེའུ་ཐོག་ཅེས་པའི་ཆོས་གྲྭ་ཡོད་ཀྱང་དེང་སང་གྲོང་ནག་ཡིན།  འོན་ཀྱང་གཙུག་ལག་ཁང་དང་།  རྟེན་བྱིན་ཅན་འགའ་ཞིག  །གཡག་རོང་གཉིས་ཀྱི་གཟིམ་སྐྱིལ།  བསེ་ཁྲབ་པའི་མགོན་ཁང་།  ཕྱྭ་པའི་གདུང་འབུམ་སོགས་མཇལ་རྒྱུ་དང་།  གསང་མདར་ལོ་ཙཱ་བ་བློ་ལྡན་ཤེས་རབ་ཀྱི་སྐུ་གདུང་བཞུགས་སའི་ཁང་ཆུང་ཞིག་ཡོད།  དེ་ནས་གཙང་པོ་མར་བརྒྱུད་ཕྱིན་ན་ཉིན་ལམ་ཙམ་གྱི་སར་མངའ་བདག་ཁྲི་རལ་པ་ཅན་གྱིས་བཞེངས་པའི་འུ་ཤངས་རྡོ་དཔེ་མེད་དགེ་འཕེལ་གྱི་ལྷ་ཁང་ཤུལ་དུ་གསར་བཞེངས་ལྷ་ཁང་དང་ཇོ་བོ་སོགས་སྤུས་གཙང་བ་བཞུགས།  འདིའི་ཕུར་ཀུན་མཁྱེན་ཀློང་ཆེན་པའི་བཞུགས་གནས་གངས་རི་ཐོད་དཀར་གྱི་གཟིམས་ཁང་།  ཉེ་ལོགས་སུ་བོད་ཀྱི་རི་བོ་རྩེ་ལྔ།  དེའི་མདུན་རྒྱབ་ཏུ་ལྷ་རིང་ཀློང་ཆེན་བྲག་ཅེས་པའི་གུ་རུའི་སྒྲུབ་ཕུག་དང་།  སློབ་དཔོན་རིན་པོ་ཆེའི་སྒྲུབ་གནས་བྲག་དམར་ཟང་ཡག་ནམ་མཁའ་རྫོངས་ཞེས་གུ་རུ་ཇོ་རྩེའི་གཏེར་གནས་དེ་ཡོད།  སྙེ་ཐང་ནས་གཙང་པོ་གྱེན་དེད་ཕྱིན་པས་སྟོད་ལུང་མདའ་བརྒྱུད་ནས་ལྷ་སར་ཕྱིན་པ་ཡིན།  ༈  །སྟོད་ལུང་མདར་སློབ་དཔོན་རིན་པོ་ཆེས་རྫུ་འཕྲུལ་གྱིས་བཏོན་པའི་གཞོང་པ་ལྷ་ཆུ་དེ་དང་ཉེ་བར་སྔར་མཚན་ཉིད་ཀྱི་གྲྭ་ཚང་ཆེ་བ་སྐྱོར་མོ་ལུང་དང་།  ཆུ་ཕ་རིར་དགའ་བ་གདོང་ཞེས་པ་ཡོད།  དགའ་བ་གདོང་དུ་བླ་མ་དབུ་མ་པ་ལ་ཞུ་སྣ་བརྒྱུད་ནས་རྗེ་རིན་པོ་ཆེས་འཇམ་པའི་དབྱངས་ལ་དྲི་བ་མཛད་ས་སྒྲུབ་ཕུག་དེའང་སྣང་འདི་དང་ཉེ་བ་ནས་ཕྱིན་པར་ར་ཚག་ཅེས་པར་ནཱ་རོ་པའི་ཐུགས་དམ་རྟེན་ནཱ་རོ་མཁའ་སྤྱོད་མའི་སྐུ་བཞུགས་ས་ཞིག་ཡོད་སྐད་པ་རྩད་དཔྱད།  དགའ་གདོང་ནས་མར་ཕྱིན་པའི་སྟོད་ལུང་མདར་རི་སྒང་ཞིག་ཏུ་དངོས་གྲུབ་སྡིངས་ཞེས་སེར་སྲུང་འདུག་སའི་སྒྲུབ་ཁང་ཆུང་ངུ་ཡོད།  འདི་བལ་པོ་སྨོན་ལམ་སེང་གེ་ཞེས་པས་བཏབ་པར་གྲགས།  སློབ་དཔོན་རིན་པོ་ཆེས་བསམ་ཡས་ས་འདུལ་མཛད་པའི་ཕུར་ཆ་རགས་རིམ་དང་།  གངས་དཀར་ཤ་མེད་བཏུལ་བའི་ཕྱག་མཚན་རྡོ་རྗེ།  ས་ར་ཧའི་སྒོམ་ཐག  ༑ནཱ་རོ་པའི་རུས་རྒྱན་སོགས་ནང་རྟེན་ཁྱད་པར་འཕགས་པ་མང་པོ་མཇལ་རྒྱུ་ཡོད།  སྟོད་ལུང་ནང་ནས་ཡར་ཕྱིན་པས་ཞག་གཅིག་གིས་ཀརྨའི་གདན་ས་སྟོད་ལུང་མཚུར་ཕུར་སླེབ།  འདི་དང་སྟོད་ལུང་བར་མཚུར་ཕུར་ཉེ་བར་གནས་ནང་དཔའ་བོའི་གདན་སར་ཞྭ་དམར་གྲགས་པ་སེང་གེའི་སྐུ་གདུང་སོགས་ཡོད།  མཚུར་ཕུར་ལྷ་ཁང་དང་རྟེན་གསུམ་ཤིན་ཏུ་མང་བར་བཞུགས་ཤིང་།  གཙོ་བོ་ཀརྨ་པཀྴིས་བཞེངས་པའི་ཐུབ་ཆེན་འཛམ་གླིང་རྒྱན།  རྒྱལ་བའི་དབང་པོ་སྐུ་རབས་ཕལ་ཆེར་གྱི་སྐུ་གདུང་།  འདྲ་སྐུ་སོགས་བྱིན་ཅན་མང་དུ་བཞུགས།  སྐོར་ལམ་དུ་རྗེ་རང་བྱུང་རྡོ་རྗེའི་སྒྲུབ་གནས་པདྨ་ཁྱུང་རྫོང་སོགས་མང་དུ་མཇལ་རྒྱུ་ཡོད་དོ།  །དེ་ལྟར་གྲོལ་བ་བཞི་ལྡན་གནས་རྟེན་མཆོག  །ལུས་ཅན་ཀུན་གྱི་རྫོགས་སྨིན་སྦྱངས་པའི་ཞིང་།  །ཇི་ལྟར་བཞུགས་པའི་དཀར་ཆག་རགས་རིམ་འདིས།  །དད་ལྡན་ཐར་པར་བགྲོད་པའི་ལམ་མཚོན་ཤོག  །ཅེས་པའང་བྱ་བྲལ་བ་མཉྫུ་གྷོ་ཥས་སོ།།  །།